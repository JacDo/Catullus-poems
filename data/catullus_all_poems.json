[
  {
    "title": "I. ad Cornelium",
    "text": "Cui dono lepidum novum libellum\narida modo pumice expolitum?\nCorneli, tibi: namque tu solebas\nmeas esse aliquid putare nugas.\nIam tum, cum ausus es unus Italorum\nomne aevum tribus explicare cartis . . .\nDoctis, Iuppiter, et laboriosis!\nQuare habe tibi quidquid hoc libelli—\nqualecumque, quod, o patrona virgo,\nplus uno maneat perenne saeclo!"
  },
  {
    "title": "II. fletus passeris Lesbiae",
    "text": "Passer, deliciae meae puellae,\nquicum ludere, quem in sinu tenere,\ncui primum digitum dare appetenti\net acris solet incitare morsus,\ncum desiderio meo nitenti\ncarum nescio quid lubet iocari\net solaciolum sui doloris,\ncredo ut tum gravis acquiescat ardor:\ntecum ludere sicut ipsa possem\net tristis animi levare curas!"
  },
  {
    "title": "IIb.",
    "text": "Tam gratum est mihi quam ferunt puellae\npernici aureolum fuisse malum,\nquod zonam soluit diu ligatam."
  },
  {
    "title": "III. fletus passeris Lesbiae",
    "text": "Lugete, o Veneres Cupidinesque,\net quantum est hominum venustiorum:\npasser mortuus est meae puellae,\npasser, deliciae meae puellae,\nquem plus illa oculis suis amabat.\nnam mellitus erat suamque norat\nipsam tam bene quam puella matrem,\nnec sese a gremio illius movebat,\nsed circumsiliens modo huc modo illuc\nad solam dominam usque pipiabat.\nqui nunc it per iter tenebricosum\nilluc, unde negant redire quemquam.\nat vobis male sit, malae tenebrae\nOrci, quae omnia bella devoratis:\ntam bellum mihi passerem abstulistis\no factum male! o miselle passer!\ntua nunc opera meae puellae\nflendo turgiduli rubent ocelli."
  },
  {
    "title": "IV. de phasello",
    "text": "Phaselus ille, quem videtis, hospites,\nait fuisse navium celerrimus,\nneque ullius natantis impetum trabis\nnequisse praeterire, sive palmulis\nopus foret volare sive linteo.\net hoc negat minacis Hadriatici\nnegare litus insulasve Cycladas\nRhodumque nobilem horridamque Thraciam\nPropontida trucemve Ponticum sinum,\nubi iste post phaselus antea fuit\ncomata silva; nam Cytorio in iugo\nloquente saepe sibilum edidit coma.\nAmastri Pontica et Cytore buxifer,\ntibi haec fuisse et esse cognitissima\nait phaselus: ultima ex origine\ntuo stetisse dicit in cacumine,\ntuo imbuisse palmulas in aequore,\net inde tot per impotentia freta\nerum tulisse, laeva sive dextera\nvocaret aura, sive utrumque Iuppiter\nsimul secundus incidisset in pedem;\nneque ulla vota litoralibus deis\nsibi esse facta, cum veniret a mari\nnovissimo hunc ad usque limpidum lacum.\nsed haec prius fuere: nunc recondita\nsenet quiete seque dedicat tibi,\ngemelle Castor et gemelle Castoris."
  },
  {
    "title": "V. ad Lesbiam",
    "text": "Vivamus mea Lesbia, atque amemus,\nrumoresque senum severiorum\nomnes unius aestimemus assis!\nsoles occidere et redire possunt:\nnobis cum semel occidit brevis lux,\nnox est perpetua una dormienda.\nda mi basia mille, deinde centum,\ndein mille altera, dein secunda centum,\ndeinde usque altera mille, deinde centum.\ndein, cum milia multa fecerimus,\nconturbabimus illa, ne sciamus,\naut ne quis malus invidere possit,\ncum tantum sciat esse basiorum."
  },
  {
    "title": "VI. ad Flavium",
    "text": "Flavi, delicias tuas Catullo,\nni sint illepidae atque inelegantes,\nvelles dicere nec tacere posses.\nverum nescio quid febriculosi\nscorti diligis: hoc pudet fateri.\nnam te non viduas iacere noctes\nnequiquam tacitum cubile clamat\nsertis ac Syrio fragrans olivo,\npulvinusque peraeque et hic et ille\nattritus, tremulique quassa lecti\nargutatio inambulatioque.\nnam inista prevalet nihil tacere.\ncur? non tam latera ecfututa pandas,\nni tu quid facias ineptiarum.\nquare, quidquid habes boni malique,\ndic nobis. volo te ac tuos amores\nad caelum lepido vocare versu."
  },
  {
    "title": "VII. ad Lesbiam",
    "text": "Quaeris, quot mihi basiationes\ntuae, Lesbia, sint satis superque.\nquam magnus numerus Libyssae harenae\nlasarpiciferis iacet Cyrenis\noraclum Iovis inter aestuosi\net Batti veteris sacrum sepulcrum;\naut quam sidera multa, cum tacet nox,\nfurtivos hominum vident amores:\ntam te basia multa basiare\nvesano satis et super Catullo est,\nquae nec pernumerare curiosi\npossint nec mala fascinare lingua."
  },
  {
    "title": "VIII. ad se ipsum",
    "text": "Miser Catulle, desinas ineptire,\net quod vides perisse perditum ducas.\nfulsere quondam candidi tibi soles,\ncum ventitabas quo puella ducebat\namata nobis quantum amabitur nulla.\nibi illa multa cum iocosa fiebant,\nquae tu volebas nec puella nolebat,\nfulsere vere candidi tibi soles.\nnunc iam illa non vult: tu quoque impotens noli,\nnec quae fugit sectare, nec miser vive,\nsed obstinata mente perfer, obdura.\nvale puella, iam Catullus obdurat,\nnec te requiret nec rogabit invitam.\nat tu dolebis, cum rogaberis nulla.\nscelesta, vae te, quae tibi manet vita?\nquis nunc te adibit? cui videberis bella?\nquem nunc amabis? cuius esse diceris?\nquem basiabis? cui labella mordebis?\nat tu, Catulle, destinatus obdura."
  },
  {
    "title": "IX. ad Veranium",
    "text": "Verani, omnibus e meis amicis\nantistans mihi milibus trecentis,\nvenistine domum ad tuos penates\nfratresque unanimos anumque matrem?\nvenisti. o mihi nuntii beati!\nvisam te incolumem audiamque Hiberum\nnarrantem loca, facta nationes,\nut mos est tuus, applicansque collum\niucundum os oculosque suaviabor.\no quantum est hominum beatiorum,\nquid me laetius est beatiusve?"
  },
  {
    "title": "X. ad Varum",
    "text": "Varus me meus ad suos amores\nvisum duxerat e foro otiosum,\nscortillum, ut mihi tum repente visum est,\nnon sane illepidum neque invenustum,\nhuc ut venimus, incidere nobis\nsermones varii, in quibus, quid esset\niam Bithynia, quo modo se haberet,\net quonam mihi profuisset aere.\nrespondi id quod erat, nihil neque ipsis\nnec praetoribus esse nec cohorti,\ncur quisquam caput unctius referret,\npraesertim quibus esset irrumator\npraetor, nec faceret pili cohortem.\n'at certe tamen,' inquiunt 'quod illic\nnatum dicitur esse, comparasti\nad lecticam homines.' ego, ut puellae\nunum me facerem beatiorem,\n'non' inquam 'mihi tam fuit maligne\nut, provincia quod mala incidisset,\nnon possem octo homines parare rectos.'\nat mi nullus erat nec hic neque illic\nfractum qui veteris pedem grabati\nin collo sibi collocare posset.\nhic illa, ut decuit cinaediorem,\n'quaeso' inquit 'mihi, mi Catulle, paulum\nistos commoda: nam volo ad Serapim\ndeferri.' 'mane' inquii puellae,\n'istud quod modo dixeram me habere,\nfugit me ratio: meus sodalis—\nCinna est Gaius—is sibi paravit.\nverum, utrum illius an mei, quid ad me?\nutor tam bene quam mihi pararim.\nsed tu insulsa male et molesta vivis,\nper quam non licet esse neglegentem.'"
  },
  {
    "title": "XI. ad Furium et Aurelium",
    "text": "Furi et Aureli comites Catulli,\nsive in extremos penetrabit Indos,\nlitus ut longe resonante Eoa\ntunditur unda,\nsive in Hyrcanos Arabesve molles,\nseu Sagas sagittiferosve Parthos,\nsive quae septemgeminus colorat\naequora Nilus,\nsive trans altas gradietur Alpes,\nCaesaris visens monimenta magni,\nGallicum Rhenum horribile aequor ulti-\nmosque Britannos,\nomnia haec, quaecumque feret voluntas\ncaelitum, temptare simul parati,\npauca nuntiate meae puellae\nnon bona dicta.\ncum suis vivat valeatque moechis,\nquos simul complexa tenet trecentos,\nnullum amans vere, sed identidem omnium\nilia rumpens;\nnec meum respectet, ut ante, amorem,\nqui illius culpa cecidit velut prati\nultimi flos, praetereunte postquam\ntactus aratro est."
  },
  {
    "title": "XII. ad Matrucinum Asinium",
    "text": "Marrucine Asini, manu sinistra\nnon belle uteris: in ioco atque vino\ntollis lintea neglegentiorum.\nhoc salsum esse putas? fugit te, inepte:\nquamvis sordida res et invenusta est.\nnon credis mihi? crede Pollioni\nfratri, qui tua furta vel talento\nmutari velit: est enim leporum\ndiffertus puer ac facetiarum.\nquare aut hendecasyllabos trecentos\nexspecta, aut mihi linteum remitte,\nquod me non movet aestimatione,\nverum est mnemosynum mei sodalis.\nnam sudaria Saetaba ex Hiberis\nmiserunt mihi muneri Fabullus\net Veranius: haec amem necesse est\nut Veraniolum meum et Fabullum."
  },
  {
    "title": "XIII. ad Fabullum",
    "text": "Cenabis bene, mi Fabulle, apud me\npaucis, si tibi di favent, diebus,\nsi tecum attuleris bonam atque magnam\ncenam, non sine candida puella\net vino et sale et omnibus cachinnis.\nhaec si, inquam, attuleris, venuste noster,\ncenabis bene; nam tui Catulli\nplenus sacculus est aranearum.\nsed contra accipies meros amores\nseu quid suavius elegantiusve est:\nnam unguentum dabo, quod meae puellae\ndonarunt Veneres Cupidinesque,\nquod tu cum olfacies, deos rogabis,\ntotum ut te faciant, Fabulle, nasum."
  },
  {
    "title": "XIV. ad Calvum poetam",
    "text": "Ni te plus oculis meis amarem,\niucundissime Calve, munere isto\nodissem te odio Vatiniano:\nnam quid feci ego quidve sum locutus,\ncur me tot male perderes poetis?\nisti di mala multa dent clienti,\nqui tantum tibi misit impiorum.\nquod si, ut suspicor, hoc novum ac repertum\nmunus dat tibi Sulla litterator,\nnon est mi male, sed bene ac beate,\nquod non dispereunt tui labores.\ndi magni, horribilem et sacrum libellum!\nquem tu scilicet ad tuum Catullum\nmisti, continuo ut die periret,\nSaturnalibus, optimo dierum!\nnon non hoc tibi, false, sic abibit.\nnam si luxerit ad librariorum\ncurram scrinia, Caesios, Aquinos,\nSuffenum, omnia colligam venena.\nac te his suppliciis remunerabor.\nvos hinc interea valete abite\nilluc, unde malum pedem attulistis,\nsaecli incommoda, pessimi poetae."
  },
  {
    "title": "XIVb.",
    "text": "Si qui forte mearum ineptiarum\nlectores eritis manusque vestras\nnon horrebitis admovere nobis,"
  },
  {
    "title": "XV. ad Aurelium",
    "text": "Commendo tibi me ac meos amores,\nAureli. veniam peto pudentem,\nut, si quicquam animo tuo cupisti,\nquod castum expeteres et integellum,\nconserves puerum mihi pudice,\nnon dico a populo—nihil veremur\nistos, qui in platea modo huc modo illuc\nin re praetereunt sua occupati—\nverum a te metuo tuoque pene\ninfesto pueris bonis malisque.\nquem tu qua lubet, ut lubet moveto\nquantum vis, ubi erit foris paratum:\nhunc unum excipio, ut puto, pudenter.\nquod si te mala mens furorque vecors\nin tantam impulerit, sceleste, culpam,\nut nostrum insidiis caput lacessas.\na tum te miserum malique fati!\nquem attractis pedibus patente porta\npercurrent raphanique mugilesque."
  },
  {
    "title": "XVI. ad Aurelium et Furium",
    "text": "Pedicabo ego vos et irrumabo,\nAureli pathice et cinaede Furi,\nqui me ex versiculis meis putastis,\nquod sunt molliculi, parum pudicum.\nnam castum esse decet pium poetam\nipsum, versiculos nihil necesse est;\nqui tum denique habent salem ac leporem,\nsi sunt molliculi ac parum pudici,\net quod pruriat incitare possunt,\nnon dico pueris, sed his pilosis\nqui duros nequeunt movere lumbos.\nvos, quod milia multa basiorum\nlegistis, male me marem putatis?\npedicabo ego vos et irrumabo."
  },
  {
    "title": "XVII.",
    "text": "O Colonia, quae cupis ponte ludere longo,\net salire paratum habes, sed vereris inepta\ncrura ponticuli axulis stantis in redivivis,\nne supinus eat cavaque in palude recumbat:\nsic tibi bonus ex tua pons libidine fiat,\nin quo vel Salisubsali sacra suscipiantur,\nmunus hoc mihi maximi da, Colonia, risus.\nquendam municipem meum de tuo volo ponte\nire praecipitem in lutum per caputque pedesque,\nverum totius ut lacus putidaeque paludis\nlividissima maximeque est profunda vorago.\ninsulsissimus est homo, nec sapit pueri instar\nbimuli tremula patris dormientis in ulna.\ncui cum sit viridissimo nupta flore puella\net puella tenellulo delicatior haedo,\nadservanda nigerrimis diligentius uuis,\nludere hanc sinit ut lubet, nec pili facit uni,\nnec se subleuat ex sua parte, sed velut alnus\nin fossa Liguri iacet suppernata securi,\ntantundem omnia sentiens quam si nulla sit usquam;\ntalis iste meus stupor nil videt, nihil audit,\nipse qui sit, utrum sit an non sit, id quoque nescit.\nnunc eum volo de tuo ponte mittere pronum,\nsi pote stolidum repente excitare veternum,\net supinum animum in gravi derelinquere caeno,\nferream ut soleam tenaci in voragine mula."
  },
  {
    "title": "XXI. ad Aurelium",
    "text": "Aureli, pater esuritionum,\nnon harum modo, sed quot aut fuerunt\naut sunt aut aliis erunt in annis,\npedicare cupis meos amores.\nnec clam: nam simul es, iocaris una,\nhaerens ad latus omnia experiris.\nfrustra: nam insidias mihi instruentem\ntangam te prior irrumatione.\natque id si faceres satur, tacerem:\nnunc ipsum id doleo, quod esurire\nme me puer et sitire discet.\nquare desine, dum licet pudico,\nne finem facias, sed irrumatus."
  },
  {
    "title": "XXII. ad Varum",
    "text": "Suffenus iste, Vare, quem probe nosti,\nhomo est venustus et dicax et urbanus,\nidemque longe plurimos facit versus.\nputo esse ego illi milia aut decem aut plura\nperscripta, nec sic ut fit in palimpsesto\nrelata: cartae regiae, novi libri,\nnovi umbilici, lora rubra membranae,\nderecta plumbo et pumice omnia aequata.\nhaec cum legas tu, bellus ille et urbanus\nSuffenus unus caprimulgus aut fossor\nrursus videtur: tantum abhorret ac mutat.\nhoc quid putemus esse? qui modo scurra\naut si quid hac re scitius videbatur,\nidem infaceto est infacetior rure,\nsimul poemata attigit, neque idem umquam\naeque est beatus ac poema cum scribit:\ntam gaudet in se tamque se ipse miratur.\nnimirum idem omnes fallimur, neque est quisquam\nquem non in aliqua re videre Suffenum\npossis. suus cuique attributus est error;\nsed non videmus manticae quod in tergo est."
  },
  {
    "title": "XXIII. ad Furium",
    "text": "Furi cui neque servus est neque arca\nnec cimex neque araneus neque ignis,\nverum est et pater et noverca, quorum\ndentes vel silicem comesse possunt,\nest pulcre tibi cum tuo parente\net cum coniuge lignea parentis.\nnec mirum: bene nam valetis omnes,\npulcre concoquitis, nihil timetis,\nnon incendia, non graves rvinas,\nnon facta impia, non dolos veneni,\nnon casus alios periculorum.\natque corpora sicciora cornu\naut siquid magis aridum est habetis\nsole et frigore et esuritione.\nquare non tibi sit bene ac beate?\na te sudor abest, abest saliva,\nmucusque et mala pituita nasi.\nhanc ad munditiem adde mundiorem,\nquod culus tibi purior salillo est,\nnec toto decies cacas in anno;\natque id durius est faba et lapillis.\nquod tu si manibus teras fricesque,\nnon umquam digitum inquinare posses\nhaec tu commoda tam beata, Furi,\nnoli spernere nec putare parvi,\net sestertia quae soles precari\ncentum desine: nam sat es beatus."
  },
  {
    "title": "XXIV. ad Iuventium",
    "text": "O qui flosculus es Iuventiorum,\nnon horum modo, sed quot aut fuerunt\naut posthac aliis erunt in annis,\nmallem divitias Midae dedisses\nisti, cui neque servus est neque arca,\nquam sic te sineres ab illo amari.\n'qui? non est homo bellus?' inquies. est:\nsed bello huic neque servus est neque arca.\nhoc tu quam lubet abice elevaque:\nnec servum tamen ille habet neque arcam."
  },
  {
    "title": "XXV. ad Thallum",
    "text": "Cinaede Thalle, mollior cuniculi capillo\nvel anseris medullula vel imula oricilla\nvel pene languido senis situque araneoso,\nidemque, Thalle, turbida rapacior procella,\ncum diva mulier aries ostendit oscitantes,\nremitte pallium mihi meum, quod involasti,\nsudariumque Saetabum catagraphosque Thynos,\ninepte, quae palam soles habere tamquam avita.\nquae nunc tuis ab unguibus reglutina et remitte,\nne laneum latusculum manusque mollicellas\ninusta turpiter tibi flagella conscribillent,\net insolenter aestues, velut minuta magno\ndeprensa navis in mari, vesaniente vento."
  },
  {
    "title": "XXVI. ad Furium",
    "text": "Furi villula vestra non ad Austri\nflatus opposita est neque ad Favoni\nnec saevi Boreae aut Apheliotae,\nverum ad milia quindecim et ducentos.\no ventum horribilem atque pestilentem!"
  },
  {
    "title": "XXVII. ad pincernam suum",
    "text": "Minister vetuli puer Falerni\ninger mi calices amariores,\nut lex Postumiae iubet magistrae\nebrioso acino ebriosioris.\nat vos quo lubet hinc abite, lymphae\nvini pernicies, et ad severos\nmigrate. hic merus est Thyonianus."
  },
  {
    "title": "XXVIII. ad Verannium et Fabullum",
    "text": "Pisonis comites, cohors inanis,\naptis sarcinulis et expeditis,\nVerani optime tuque mi Fabulle,\nquid rerum geritis? satisne cum isto\nvappa frigoraque et famem tulistis?\necquidnam in tabulis patet lucelli\nexpensum, ut mihi, qui meum secutus\npraetorem refero datum lucello?\no Memmi, bene me ac diu supinum\ntota ista trabe lentus irrumasti.\nsed, quantum video, pari fuistis\ncasu: nam nihilo minore verpa\nfarti estis. pete nobiles amicos!\nat vobis mala multa di deaeque\ndent, opprobria Romuli Remique."
  },
  {
    "title": "XXIX. in Romulum cathamitum",
    "text": "Quis hoc potest videre, quis potest pati,\nnisi impudicus et vorax et aleo,\nMamurram habere quod Comata Gallia\nhabebat uncti et ultima Britannia?\ncinaede Romule haec videbis et feres?\net ille nunc superbus et superfluens\nperambulabit omnium cubilia,\nut albulus columbus aut Adoneus?\ncinaede Romule, haec videbis et feres?\nes impudicus et vorax et aleo.\neone nomine, imperator unice,\nfuisti in ultima occidentis insula,\nut ista vestra diffututa mentula\nducenties comesset aut trecenties?\nquid est alid sinistra liberalitas?\nparum expatravit an parum elluatus est?\npaterna prima lancinata sunt bona,\nsecunda praeda Pontica, inde tertia\nHibera, quam scit amnis aurifer Tagus:\nnunc Galliae timetur et Britanniae.\nquid hunc malum fovetis? aut quid hic potest\nnisi uncta devorare patrimonia?\neone nomine urbis opulentissime\nsocer generque, perdidistis omnia?"
  },
  {
    "title": "XXX. ad Alphenum",
    "text": "Alfene immemor atque unanimis false sodalibus,\niam te nil miseret, dure, tui dulcis amiculi?\niam me prodere, iam non dubitas fallere, perfide?\nnec facta impia fallacum hominum caelicolis placent.\nquae tu neglegis ac me miserum deseris in malis.\neheu quid faciant, dic, homines cuive habeant fidem?\ncerte tute iubebas animam tradere, inique, me\ninducens in amorem, quasi tuta omnia mi forent.\nidem nunc retrahis te ac tua dicta omnia factaque\nventos irrita ferre ac nebulas aereas sinis.\nsi tu oblitus es, at di meminerunt, meminit Fides,\nquae te ut paeniteat postmodo facti faciet tui."
  },
  {
    "title": "XXXI. ad Sirmium insulam",
    "text": "Paene insularum, Sirmio, insularumque\nocelle, quascumque in liquentibus stagnis\nmarique vasto fert uterque Neptunus,\nquam te libenter quamque laetus inviso,\nvix mi ipse credens Thuniam atque Bithunos\nliquisse campos et videre te in tuto.\no quid solutis est beatius curis,\ncum mens onus reponit, ac peregrino\nlabore fessi venimus larem ad nostrum,\ndesideratoque acquiescimus lecto?\nhoc est quod unum est pro laboribus tantis.\nsalve, o venusta Sirmio, atque ero gaude\ngaudente, vosque, o Lydiae lacus undae,\nridete quidquid est domi cachinnorum."
  },
  {
    "title": "XXXII. ad Ipsicillam",
    "text": "Amabo, mea dulcis Ipsitilla,\nmeae deliciae, mei lepores,\niube ad te veniam meridiatum.\net si iusseris, illud adiuvato,\nne quis liminis obseret tabellam,\nneu tibi lubeat foras abire,\nsed domi maneas paresque nobis\nnovem continuas fututiones.\nverum si quid ages, statim iubeto:\nnam pransus iaceo et satur supinus\npertundo tunicamque palliumque."
  },
  {
    "title": "XXXIII. ad Vibennios",
    "text": "O Furum optime balneariorum\nVibenni pater et cinaede fili\n(nam dextra pater inquinatiore,\nculo filius est voraciore),\ncur non exilium malasque in oras\nitis? quandoquidem patris rapinae\nnotae sunt populo, et natis pilosas,\nfili, non potes asse venditare."
  },
  {
    "title": "XXXV. ad Caecilium iubet libello loqui",
    "text": "sis quocumque tibi placet\nsancta nomine, Romulique,\nantique ut solita es, bona\nsospites ope gentem."
  },
  {
    "title": "XXXV. ad Caecilium iubet libello loqui",
    "text": "Poetae tenero, meo sodali,\nvelim Caecilio, papyre, dicas\nVeronam veniat, Noui relinquens\nComi moenia Lariumque litus.\nnam quasdam volo cogitationes\namici accipiat sui meique.\nquare, si sapiet, viam vorabit,\nquamvis candida milies puella\neuntem revocet, manusque collo\nambas iniciens roget morari.\nquae nunc, si mihi vera nuntiantur,\nillum deperit impotente amore.\nnam quo tempore legit incohatam\nDindymi dominam, ex eo misellae\nignes interiorem edunt medullam.\nignosco tibi, Sapphica puella\nmusa doctior; est enim venuste\nMagna Caecilio incohata Mater."
  },
  {
    "title": "XXXVI. ad Lusi cacatam",
    "text": "Annales Volusi, cacata carta,\nvotum soluite pro mea puella.\nnam sanctae Veneri Cupidinique\nvovit, si sibi restitutus essem\ndesissemque truces vibrare iambos,\nelectissima pessimi poetae\nscripta tardipedi deo daturam\ninfelicibus ustulanda lignis.\net hoc pessima se puella vidit\niocose lepide vovere divis.\nnunc o caeruleo creata ponto,\nquae sanctum Idalium Vriosque apertos\nquaeque Ancona Cnidumque harundinosam\ncolis quaeque Amathunta quaeque Golgos\nquaeque Durrachium Hadriae tabernam,\nacceptum face redditumque votum,\nsi non illepidum neque invenustum est.\nat vos interea venite in ignem,\npleni ruris et inficetiarum.\nannales Volusi, cacata carta."
  },
  {
    "title": "XXXVII. ad contubernales et Egnatium",
    "text": "Salax taberna vosque contubernales,\na pilleatis nona fratribus pila,\nsolis putatis esse mentulas vobis,\nsolis licere, quidquid est puellarum,\nconfutuere et putare ceteros hircos?\nan, continenter quod sedetis insulsi\ncentum an ducenti, non putatis ausurum\nme una ducentos irrumare sessores?\natqui putate: namque totius vobis\nfrontem tabernae sopionibus scribam.\npuella nam mi, quae meo sinu fugit,\namata tantum quantum amabitur nulla,\npro qua mihi sunt magna bella pugnata,\nconsedit istic. hanc boni beatique\nomnes amatis, et quidem, quod indignum est,\nomnes pusilli et semitarii moechi;\ntu praeter omnes une de capillatis,\ncuniculosae Celtiberiae fili,\nEgnati. opaca quem bonum facit barba\net dens Hibera defricatus urina."
  },
  {
    "title": "XXXVIII. ad Cornificium",
    "text": "Malest, Cornifici, tuo Catullo\nmalest, me hercule, et laboriose,\net magis magis in dies et horas.\nquem tu, quod minimum facillimumque est,\nqua solatus es allocutione?\nirascor tibi. sic meos amores?\npaulum quid lubet allocutionis,\nmaestius lacrimis Simonideis."
  },
  {
    "title": "XXXIX. ad Egnatium",
    "text": "Egnatius, quod candidos habet dentes,\nrenidet usque quaque. si ad rei ventum est\nsubsellium, cum orator excitat fletum,\nrenidet ille; si ad pii rogum fili\nlugetur, orba cum flet unicum mater,\nrenidet ille. quidquid est, ubicumque est,\nquodcumque agit, renidet: hunc habet morbum,\nneque elegantem, ut arbitror, neque urbanum.\nquare monendum est te mihi, bone Egnati.\nsi urbanus esses aut Sabinus aut Tiburs\naut pinguis Vmber aut obesus Etruscus\naut Lanuvinus ater atque dentatus\naut Transpadanus, ut meos quoque attingam,\naut quilubet, qui puriter lavit dentes,\ntamen renidere usque quaque te nollem:\nnam risu inepto res ineptior nulla est.\nnunc Celtiber es: Celtiberia in terra,\nquod quisque minxit, hoc sibi solet mane\ndentem atque russam defricare gingivam,\nut quo iste vester expolitior dens est,\nhoc te amplius bibisse praedicet loti."
  },
  {
    "title": "XL. ad Ravidum",
    "text": "Quaenam te mala mens, miselle Ravide,\nagit praecipitem in meos iambos?\nquis deus tibi non bene advocatus\nvecordem parat excitare rixam?\nan ut pervenias in ora vulgi?\nquid vis? qualubet esse notus optas?\neris, quandoquidem meos amores\ncum longa voluisti amare poena."
  },
  {
    "title": "XLI. ad Ameanam",
    "text": "Ameana puella defututa\ntota milia me decem poposcit,\nista turpiculo puella naso,\ndecoctoris amica Formiani.\npropinqui, quibus est puella curae,\namicos medicosque convocate:\nnon est sana puella, nec rogare\nqualis sit solet aes imaginosum."
  },
  {
    "title": "XLII. ad hendecasyllabos",
    "text": "Adeste, hendecasyllabi, quot estis\nomnes undique, quotquot estis omnes.\niocum me putat esse moecha turpis,\net negat mihi nostra reddituram\npugillaria, si pati potestis.\npersequamur eam et reflagitemus.\nquae sit, quaeritis? illa, quam videtis\nturpe incedere, mimice ac moleste\nridentem catuli ore Gallicani.\ncircumsistite eam, et reflagitate,\n'moecha putida, redde codicillos,\nredde putida moecha, codicillos!'\nnon assis facis? o lutum, lupanar,\naut si perditius potes quid esse.\nsed non est tamen hoc satis putandum.\nquod si non aliud potest ruborem\nferreo canis exprimamus ore.\nconclamate iterum altiore voce.\n'moecha putide, redde codicillos,\nredde, putida moecha, codicillos!'\nsed nil proficimus, nihil movetur.\nmutanda est ratio modusque vobis,\nsiquid proficere amplius potestis:\n'pudica et proba, redde codicillos.'"
  },
  {
    "title": "XLIII. ad Ameanam",
    "text": "Salve, nec minimo puella naso\nnec bello pede nec nigris ocellis\nnec longis digitis nec ore sicco\nnec sane nimis elegante lingua,\ndecoctoris amica Formiani.\nten provincia narrat esse bellam?\ntecum Lesbia nostra comparatur?\no saeclum insapiens et infacetum!"
  },
  {
    "title": "XLIV. ad Fundum",
    "text": "O Funde noster seu Sabine seu Tiburs\n(nam te esse Tiburtem autumant, quibus non est\ncordi Catullum laedere; at quibus cordi est,\nquovis Sabinum pignore esse contendunt),\nsed seu Sabine sive verius Tiburs,\nfui libenter in tua suburbana\nvilla, malamque pectore expuli tussim,\nnon inmerenti quam mihi meus venter,\ndum sumptuosas appeto, dedit, cenas.\nnam, Sestianus dum volo esse conviva,\norationem in Antium petitorem\nplenam veneni et pestilentiae legi.\nhic me gravedo frigida et frequens tussis\nquassavit usque, dum in tuum sinum fugi,\net me recuravi otioque et urtica.\nquare refectus maximas tibi grates\nago, meum quod non es ulta peccatum.\nnec deprecor iam, si nefaria scripta\nSesti recepso, quin gravedinem et tussim\nnon mihi, sed ipsi Sestio ferat frigus,\nqui tunc vocat me, cum malum librum legi."
  },
  {
    "title": "XLV. ad Septimium",
    "text": "Acmen Septimius suos amores\ntenens in gremio 'mea' inquit 'Acme,\nni te perdite amo atque amare porro\nomnes sum assidve paratus annos,\nquantum qui pote plurimum perire,\nsolus in Libya Indiaque tosta\ncaesio veniam obvius leoni.'\nhoc ut dixit, Amor sinistra ut ante\ndextra sternuit approbationem.\nat Acme leviter caput reflectens\net dulcis pueri ebrios ocellos\nillo purpureo ore suaviata,\n'sic' inquit 'mea vita Septimille,\nhuic uni domino usque serviamus,\nut multo mihi maior acriorque\nignis mollibus ardet in medullis.'\nhoc ut dixit, Amor sinistra ut ante\ndextra sternuit approbationem.\nnunc ab auspicio bono profecti\nmutuis animis amant amantur.\nunam Septimius misellus Acmen\nmauult quam Syrias Britanniasque:\nuno in Septimio fidelis Acme\nfacit delicias libidinisque.\nquis ullos homines beatiores\nvidit, quis Venerem auspicatiorem?"
  },
  {
    "title": "XLVI.",
    "text": "Iam ver egelidos refert tepores,\niam caeli furor aequinoctialis\niucundis Zephyri silescit aureis.\nlinquantur Phrygii, Catulle, campi\nNicaeaeque ager uber aestuosae:\nad claras Asiae volemus urbes.\niam mens praetrepidans avet vagari,\niam laeti studio pedes vigescunt.\no dulces comitum valete coetus,\nlonge quos simul a domo profectos\ndiuersae varie viae reportant."
  },
  {
    "title": "XLVII. ad Porcium et Socrationem",
    "text": "Porci et Socration, duae sinistrae\nPisonis, scabies famesque mundi,\nvos Veraniolo meo et Fabullo\nverpus praeposuit Priapus ille?\nvos convivia lauta sumptuose\nde die facitis, mei sodales\nquaerunt in triuio vocationes?"
  },
  {
    "title": "XLVIII. ad Iuventium",
    "text": "Mellitos oculos tuos, Iuventi,\nsi quis me sinat usque basiare,\nusque ad milia basiem trecenta\nnec numquam videar satur futurus,\nnon si densior aridis aristis\nsit nostrae seges osculationis."
  },
  {
    "title": "IL. ad Marcum Tullium Ciceronem",
    "text": "Disertissime Romuli nepotum,\nquot sunt quotque fuere, Marce Tulli,\nquotque post aliis erunt in annis,\ngratias tibi maximas Catullus\nagit pessimus omnium poeta,\ntanto pessimus omnium poeta,\nquanto tu optimus omnium patronus."
  },
  {
    "title": "L. ad Lucinium",
    "text": "Hesterno, Licini, die otiosi\nmultum lusimus in meis tabellis,\nut convenerat esse delicatos:\nscribens versiculos uterque nostrum\nludebat numero modo hoc modo illoc,\nreddens mutua per iocum atque vinum.\natque illinc abii tuo lepore\nincensus, Licini, facetiisque,\nut nec me miserum cibus iuvaret\nnec somnus tegeret quiete ocellos,\nsed toto indomitus furore lecto\nversarer, cupiens videre lucem,\nut tecum loquerer, simulque ut essem.\nat defessa labore membra postquam\nsemimortua lectulo iacebant,\nhoc, iucunde, tibi poema feci,\nex quo perspiceres meum dolorem.\nnunc audax cave sis, precesque nostras,\noramus, cave despuas, ocelle,\nne poenas Nemesis reposcat a te.\nest vehemens dea: laedere hanc caveto."
  },
  {
    "title": "LI. ad Lesbiam",
    "text": "Ille mi par esse deo videtur,\nille, si fas est, superare divos,\nqui sedens adversus identidem te\nspectat et audit\ndulce ridentem, misero quod omnis\neripit sensus mihi: nam simul te,\nLesbia, aspexi, nihil est super mi\n* * * * * * * *\nlingua sed torpet, tenuis sub artus\nflamma demanat, sonitu suopte\ntintinant aures gemina, teguntur\nlumina nocte.\notium, Catulle, tibi molestum est:\notio exsultas nimiumque gestis:\notium et reges prius et beatas\nperdidit urbes."
  },
  {
    "title": "LII. in Novium",
    "text": "Quid est, Catulle? quid moraris emori?\nsella in curuli struma Nonius sedet,\nper consulatum peierat Vatinius:\nquid est, Catulle? quid moraris emori?"
  },
  {
    "title": "LIII. ad Gaium Licinium Calvum",
    "text": "Risi nescio quem modo e corona,\nqui, cum mirifice Vatiniana\nmeus crimina Caluos explicasset\nadmirans ait haec manusque tollens,\n'di magni, salaputium disertum!'"
  },
  {
    "title": "LIV. de Octonis capite",
    "text": "Othonis caput oppido est pusillum,\net eri rustice semilauta crura,\nsubtile et leve peditum Libonis,\nsi non omnia, displicere vellem\ntibi et Sufficio seni recocto...\nirascere iterum meis iambis\ninmerentibus, unice imperator."
  },
  {
    "title": "LV. ad Camerium",
    "text": "Oramus, si forte non molestum est,\ndemonstres ubi sint tuae tenebrae.\nte Campo quaesivimus minore,\nte in Circo, te in omnibus libellis,\nte in templo summi Iovis sacrato.\nin Magni simul ambulatione\nfemellas omnes, amice, prendi,\nquas vultu vidi tamen sereno.\navelte, sic ipse flagitabam,\nCamerium mihi pessimae puellae.\nquaedam inquit, nudum reduc...\n'en hic in roseis latet papillis.'\nsed te iam ferre Herculi labos est;\ntanto te in fastu negas, amice.\ndic nobis ubi sis futurus, ede\naudacter, committe, crede luci.\nnunc te lacteolae tenent puellae?\nsi linguam clauso tenes in ore,\nfructus proicies amoris omnes.\nverbosa gaudet Venus loquella.\nvel, si vis, licet obseres palatum,\ndum vestri sim particeps amoris."
  },
  {
    "title": "LVI. ad Catonem",
    "text": "O rem ridiculam, Cato, et iocosam,\ndignamque auribus et tuo cachinno!\nride quidquid amas, Cato, Catullum:\nres est ridicula et nimis iocosa.\ndeprendi modo pupulum puellae\ntrusantem; hunc ego, si placet Dionae,\nprotelo rigida mea cecidi."
  },
  {
    "title": "LVII. ad Gaium Iulium Caesarem",
    "text": "Pulcre convenit improbis cinaedis,\nMamurrae pathicoque Caesarique.\nnec mirum: maculae pares utrisque,\nurbana altera et illa Formiana,\nimpressae resident nec eluentur:\nmorbosi pariter, gemelli utrique,\nuno in lecticulo erudituli ambo,\nnon hic quam ille magis vorax adulter,\nrivales socii puellularum.\npulcre convenit improbis cinaedis."
  },
  {
    "title": "LVIII. ad Marcum Caelium Rufum",
    "text": "Caeli, Lesbia nostra, Lesbia illa.\nilla Lesbia, quam Catullus unam\nplus quam se atque suos amavit omnes,\nnunc in quadriviis et angiportis\nglubit magnanimi Remi nepotes."
  },
  {
    "title": "LVIIIb. ad Camerium",
    "text": "Non custos si fingar ille Cretum,\nnon Ladas ego pinnipesve Perseus,\nnon si Pegaseo ferar volatu,\nnon Rhesi niveae citaeque bigae;\nadde huc plumipedas volatilesque,\nventorumque simul require cursum,\nquos iunctos, Cameri, mihi dicares:\ndefessus tamen omnibus medullis\net multis languoribus peresus\nessem te mihi, amice, quaeritando."
  },
  {
    "title": "LIX. in Rufum",
    "text": "Bononiensis Rufa Rufulum fellat,\nuxor Meneni, saepe quam in sepulcretis\nvidistis ipso rapere de rogo cenam,\ncum devolutum ex igne prosequens panem\nab semiraso tunderetur ustore."
  },
  {
    "title": "LX.",
    "text": "Num te leaena montibus Libystinis\naut Scylla latrans infima inguinum parte\ntam mente dura procreavit ac taetra,\nut supplicis vocem in novissimo casu\ncontemptam haberes, a nimis fero corde?"
  },
  {
    "title": "LXI. epythalamius Iunie et Mallii",
    "text": "Collis o Heliconii\ncultor, Uraniae genus,\nqui rapis teneram ad virum\nvirginem, o Hymenaee Hymen,\no Hymen Hymenaee;\ncinge tempora floribus\nsuave olentis amaraci,\nflammeum cape laetus, huc\nhuc veni, niveo gerens\nluteum pede soccum;\nexcitusque hilari die,\nnuptialia concinens\nvoce carmina tinnula,\npelle humum pedibus, manu\npineam quate taedam.\nnamque Iunia Manlio,\nqualis Idalium colens\nvenit ad Phrygium Venus\niudicem, bona cum bona\nnubet alite virgo,\nfloridis velut enitens\nmyrtus Asia ramulis\nquos Hamadryades deae\nludicrum sibi roscido\nnutriunt umore.\nquare age, huc aditum ferens,\nperge linquere Thespiae\nrupis Aonios specus,\nnympha quos super irrigat\nfrigerans Aganippe.\nac domum dominam voca\nconiugis cupidam novi,\nmentem amore revinciens,\nut tenax hedera huc et huc\narborem implicat errans.\nvosque item simul, integrae\nvirgines, quibus advenit\npar dies, agite in modum\ndicite, o Hymenaee Hymen,\no Hymen Hymenaee.\nut libentius, audiens\nse citarier ad suum\nmunus, huc aditum ferat\ndux bonae Veneris, boni\nconiugator amoris.\nquis deus magis est ama-\ntis petendus amantibus?\nquem colent homines magis\ncaelitum, o Hymenaee Hymen,\no Hymen Hymenaee?\nte suis tremulus parens\ninvocat, tibi virgines\nzonula solvunt sinus,\nte timens cupida novos\ncaptat aure maritus.\ntu fero iuveni in manus\nfloridam ipse puellulam\ndedis a gremio suae\nmatris, o Hymenaee Hymen,\no Hymen Hymenaee.\nnil potest sine te Venus,\nfama quod bona comprobet,\ncommodi capere, at potest\nte volente. quis huic deo\ncompararier ausit?\nnulla quit sine te domus\nliberos dare, nec parens\nstirpe nitier; ac potest\nte volente. quis huic deo\ncompararier ausit?\nquae tuis careat sacris,\nnon queat dare praesides\nterra finibus: at queat\nte volente. quis huic deo\ncompararier ausit?\nclaustra pandite ianuae.\nvirgo adest. viden ut faces\nsplendidas quatiunt comas?\n* * * * * * * *\n* * * * * * * *\n* * * * * * * *\n* * * * * * * *\ntardet ingenuus pudor.\nquem tamen magis audiens,\nflet quod ire necesse est.\nflere desine. non tibi Au-\nrunculeia periculum est,\nne qua femina pulcrior\nclarum ab Oceano diem\nuiderit venientem.\ntalis in vario solet\ndivitis domini hortulo\nstare flos hyacinthinus.\nsed moraris, abit dies.\nprodeas nova nupta.\nprodeas nova nupta, si\niam videtur, et audias\nnostra verba. viden? faces\naureas quatiunt comas:\nprodeas nova nupta.\nnon tuus levis in mala\ndeditus vir adultera,\nprobra turpia persequens,\na tuis teneris volet\nsecubare papillis,\nlenta sed velut adsitas\nvitis implicat arbores,\nimplicabitur in tuum\ncomplexum. sed abit dies:\nprodeas nova nupta.\no cubile, quod omnibus\n* * * * * * * *\n* * * * * * * *\n* * * * * * * *\ncandido pede lecti,\nquae tuo veniunt ero,\nquanta gaudia, quae vaga\nnocte, quae medio die\ngaudeat! sed abit dies:\nprodeas nova nupta.\ntollite, o pueri, faces:\nflammeum video venire.\nite concinite in modum\n'io Hymen Hymenaee io,\nio Hymen Hymenaee.'\nne diu taceat procax\nFescennina iocatio,\nnec nuces pueris neget\ndesertum domini audiens\nconcubinus amorem.\nda nuces pueris, iners\nconcubine! satis diu\nlusisti nucibus: lubet\niam servire Talasio.\nconcubine, nuces da.\nsordebant tibi villicae,\nconcubine, hodie atque heri:\nnunc tuum cinerarius\ntondet os. miser a miser\nconcubine, nuces da.\ndiceris male te a tuis\nunguentate glabris marite\nabstinere, sed abstine.\nio Hymen Hymenaee io,\nio Hymen Hymenaee.\nscimus haec tibi quae licent\nsola cognita, sed marito\nista non eadem licent.\nio Hymen Hymenaee io,\nio Hymen Hymenaee.\nnupta, tu quoque quae tuus\nvir petet cave ne neges,\nni petitum aliunde eat.\nio Hymen Hymenaee io,\nio Hymen Hymenaee.\nen tibi domus ut potens\net beata viri tui,\nquae tibi sine serviat\n(io Hymen Hymenaee io,\nio Hymen Hymenaee)\nusque dum tremulum movens\ncana tempus anilitas\nomnia omnibus annuit.\nio Hymen Hymenaee io,\nio Hymen Hymenaee.\ntransfer omine cum bono\nlimen aureolos pedes,\nrasilemque subi forem.\nio Hymen Hymenaee io,\nio Hymen Hymenaee.\naspice intus ut accubans\nvir tuus Tyrio in toro\ntotus immineat tibi.\nio Hymen Hymenaee io,\nio Hymen Hymenaee.\nilli non minus ac tibi\npectore uritur intimo\nflamma, sed penite magis.\nio Hymen Hymenaee io,\nio Hymen Hymenaee.\nmitte brachiolum teres,\npraetextate, puellulae:\niam cubile adeat viri.\nio Hymen Hymenaee io,\nio Hymen Hymenaee.\nvos bonae senibus viris\ncognitae bene feminae,\ncollocate puellulam.\nio Hymen Hymenaee io,\nio Hymen Hymenaee.\niam licet venias, marite:\nuxor in thalamo tibi est,\nore floridulo nitens,\nalba parthenice velut\nluteumve papaver.\nat, marite, ita me iuvent\ncaelites, nihilo minus\npulcer es, neque te Venus\nneglegit. sed abit dies:\nperge, ne remorare.\nnon diu remoratus es:\niam venis. bona te Venus\niuuerit, quoniam palam\nquod cupis cupis, et bonum\nnon abscondis amorem.\nille pulueris Africi\nsiderumque micantium\nsubducat numerum prius,\nqui vestri numerare vult\nmulta milia ludi.\nludite ut lubet, et brevi\nliberos date. non decet\ntam vetus sine liberis\nnomen esse, sed indidem\nsemper ingenerari.\nTorquatus volo parvulus\nmatris e gremio suae\nporrigens teneras manus\ndulce rideat ad patrem\nsemihiante labello.\nsit suo similis patri\nManlio et facile insciis\nnoscitetur ab omnibus,\net pudicitiam suae\nmatris indicet ore.\ntalis illius a bona\nmatre laus genus approbet,\nqualis unica ab optima\nmatre Telemacho manet\nfama Penelopeo.\nclaudite ostia, virgines:\nlusimus satis. at boni\nconiuges, bene vivite et\nmunere assiduo valentem\nexercete iuventam."
  },
  {
    "title": "LXII. exametrum carmen nuptiale",
    "text": "Vesper adest, iuvenes, consurgite: Vesper Olympo\nexspectata diu vix tandem lumina tollit.\nsurgere iam tempus, iam pinguis linquere mensas,\niam veniet virgo, iam dicetur hymenaeus.\nHymen o Hymenaee, Hymen ades o Hymenaee!\nCernitis, innuptae, iuvenes? consurgite contra;\nnimirum Oetaeos ostendit Noctifer ignes.\nsic certest; viden ut perniciter exsiluere?\nnon temere exsiluere, canent quod vincere par est.\nHymen o Hymenaee, Hymen ades o Hymenaee!\nnon facilis nobis, aequales, palma parata est:\naspicite, innuptae secum ut meditata requirunt.\nnon frustra meditantur: habent memorabile quod sit;\nnec mirum, penitus quae tota mente laborant.\nnos alio mentes, alio divisimus aures;\niure igitur vincemur: amat victoria curam.\nquare nunc animos saltem convertite vestros;\ndicere iam incipient, iam respondere decebit.\nHymen o Hymenaee, Hymen ades o Hymenaee!\nHespere, quis caelo fertur crudelior ignis?\nqui natam possis complexu avellere matris,\ncomplexu matris retinentem avellere natam,\net iuveni ardenti castam donare puellam.\nquid faciunt hostes capta crudelius urbe?\nHymen o Hymenaee, Hymen ades o Hymenaee!\nHespere, quis caelo lucet iucundior ignis?\nqui desponsa tua firmes conubia flamma,\nquae pepigere viri, pepigerunt ante parentes,\nnec iunxere prius quam se tuus extulit ardor.\nquid datur a divis felici optatius hora?\nHymen o Hymenaee, Hymen ades o Hymenaee!\nHesperus e nobis, aequales, abstulit unam.\n* * * * * * * *\n* * * * * * * *\nnamque tuo adventu vigilat custodia semper,\nnocte latent fures, quos idem saepe reuertens,\nHespere, mutato comprendis nomine Eous\nat lubet innuptis ficto te carpere questu.\nquid tum, si carpunt, tacita quem mente requirunt?\nHymen o Hymenaee, Hymen ades o Hymenaee!\nUt flos in saeptis secretus nascitur hortis,\nignotus pecori, nullo convolsus aratro,\nquem mulcent aurae, firmat sol, educat imber;\nmulti illum pueri, multae optavere puellae:\nidem cum tenui carptus defloruit ungui,\nnulli illum pueri, nullae optavere puellae:\nsic virgo, dum intacta manet, dum cara suis est;\ncum castum amisit polluto corpore florem,\nnec pueris iucunda manet, nec cara puellis.\nHymen o Hymenaee, Hymen ades o Hymenaee!\nUt vidua in nudo vitis quae nascitur aruo,\nnumquam se extollit, numquam mitem educat uvam,\nsed tenerum prono deflectens pondere corpus\niam iam contingit summum radice flagellum;\nhanc nulli agricolae, nulli coluere iuvenci:\nat si forte eadem est ulmo coniuncta marito,\nmulti illam agricolae, multi coluere iuvenci:\nsic virgo dum intacta manet, dum inculta senescit;\ncum par conubium maturo tempore adepta est,\ncara viro magis et minus est invisa parenti.\nHymen o Hymenaee, Hymen ades o Hymenaee!\nEt tu ne pugna cum tali coniuge virgo.\nnon aequom est pugnare, pater cui tradidit ipse,\nipse pater cum matre, quibus parere necesse est.\nvirginitas non tota tua est, ex parte parentum est,\ntertia pars patrest, pars est data tertia matri,\ntertia sola tua est: noli pugnare duobus,\nqui genero suo iura simul cum dote dederunt.\nHymen o Hymenaee, Hymen ades o Hymenaee!"
  },
  {
    "title": "LXIII. de Berecinthia et Athi",
    "text": "Super alta vectus Attis celeri rate maria,\nPhrygium ut nemus citato cupide pede tetigit,\nadiitque opaca silvis redimita loca deae,\nstimulatus ibi furenti rabie, vagus animis,\nde volsit ili acuto sibi pondera silice,\nitaque ut relicta sensit sibi membra sine viro,\netiam recente terrae sola sanguine maculans,\nniveis citata cepit manibus leve typanum,\ntypanum tuum, Cybebe, tua, mater initia,\nquatiensque terga tauri teneris cava digitis\ncanere haec suis adorta est tremebunda comitibus.\n'agite ite ad alta, Gallae, Cybeles nemora simul,\nsimul ite, Dindymenae dominae vaga pecora,\naliena quae petentes velut exules loca\nsectam meam exsecutae duce me mihi comites\nrapidum salum tulistis truculentaque pelagi\net corpus evirastis Veneris nimio odio;\nhilarate erae citatis erroribus animum.\nmora tarda mente cedat: simul ite, sequimini\nPhrygiam ad domum Cybebes, Phrygia ad nemora deae,\nubi cymbalum sonat vox, ubi tympana reboant,\ntibicen ubi canit Phryx curvo grave calamo,\nubi capita Maenades ui iaciunt hederigerae,\nubi sacra sancta acutis ululatibus agitant,\nubi suevit illa divae volitare vaga cohors,\nquo nos decet citatis celerare tripudiis.'\nsimul haec comitibus Attis cecinit notha mulier,\nthiasus repente linguis trepidantibus ululat,\nleve tympanum remugit, cava cymbala recrepant.\nviridem citus adit Idam properante pede chorus.\nfuribunda simul anhelans vaga vadit animam agens\ncomitata tympano Attis per opaca nemora dux,\nveluti iuvenca vitans onus indomita iugi;\nrapidae ducem sequuntur Gallae properipedem.\nitaque, ut domum Cybebes tetigere lassulae,\nnimio e labore somnum capiunt sine Cerere.\npiger his labante languore oculos sopor operit;\nabit in quiete molli rabidus furor animi.\nsed ubi oris aurei Sol radiantibus oculis\nlustravit aethera album, sola dura, mare ferum,\npepulitque noctis umbras vegetis sonipedibus,\nibi Somnus excitam Attin fugiens citus abiit;\ntrepidante eum recepit dea Pasithea sinu.\nita de quiete molli rapida sine rabie\nsimul ipsa pectore Attis sua facta recoluit,\nliquidaque mente vidit sine quis ubique foret,\nanimo aestuante rusum reditum ad vada tetulit.\nibi maria vasta visens lacrimantibus oculis,\npatriam allocuta maestast ita voce miseriter.\n'patria o mei creatrix, patria o mea genetrix,\nego quam miser relinquens, dominos ut erifugae\nfamuli solent, ad Idae tetuli nemora pedem,\nut apud nivem et ferarum gelida stabula forem,\net earum omnia adirem furibunda latibula,\nubinam aut quibus locis te positam, patria, reor?\ncupit ipsa pupula ad te sibi derigere aciem,\nrabie fera carens dum breve tempus animus est.\negone a mea remota haec ferar in nemora domo?\npatria, bonis, amicis, genitoribus abero?\nabero foro, palaestra, stadio et gyminasiis?\nmiser a miser, querendum est etiam atque etiam, anime.\nquod enim genus figurast, ego non quod obierim?\nego mulier, ego adulescens, ego ephebus, ego puer,\nego gymnasi fui flos, ego eram decus olei:\nmihi ianuae frequentes, mihi limina tepida,\nmihi floridis corollis redimita domus erat,\nlinquendum ubi esset orto mihi Sole cubiculum.\nego nunc deum ministra et Cybeles famula ferar?\nego Maenas, ego mei pars, ego vir sterilis ero?\nego viridis algida Idae nive amicta loca colam?\nego vitam agam sub altis Phrygiae columinibus,\nubi cerva silvicultrix, ubi aper nemorivagus?\niam iam dolet quod egi, iam iamque paenitet.'\nroseis ut huic labellis sonitus citus abiit\ngeminas deorum ad aures nova nuntia referens,\nibi iuncta iuga resolvens Cybele leonibus\nlaevumque pecoris hostem stimulans ita loquitur.\n'agedum,' inquit 'age ferox i, fac ut hunc furor\nfac uti furoris ictu reditum in nemora ferat,\nmea libere nimis qui fugere imperia cupit.\nage caede terga cauda, tua verbera patere,\nfac cuncta mugienti fremitu loca retonent,\nrutilam ferox torosa cervice quate iubam.'\nait haec minax Cybebe religatque iuga manu.\nferus ipse sese adhortans rapidum incitat animo,\nvadit, fremit, refringit virgulta pede vago.\nat ubi umida albicantis loca litoris adiit,\nteneramque vidit Attin prope marmora pelagi,\nfacit impetum. illa demens fugit in nemora fera;\nibi semper omne vitae spatium famula fuit.\ndea, magna dea, Cybebe, dea domina Dindymi,\nprocul a mea tuos sit furor omnis, era, domo:\nalios age incitatos, alios age rabidos."
  },
  {
    "title": "LXIV. Argonautia et epythalamium Thetidis et Pelei",
    "text": "Peliaco quondam prognatae vertice pinus\ndicuntur liquidas Neptuni nasse per undas\nPhasidos ad fluctus et fines Aeetaeos,\ncum lecti iuvenes, Argiuae robora pubis,\nauratam optantes Colchis avertere pellem\nausi sunt vada salsa cita decurrere puppi,\ncaerula verrentes abiegnis aequora palmis.\ndiva quibus retinens in summis urbibus arces\nipsa levi fecit volitantem flamine currum,\npinea coniungens inflexae texta carinae.\nilla rudem cursu prima imbuit Amphitriten;\nquae simul ac rostro ventosum proscidit aequor\ntortaque remigio spumis incanuit unda,\nemersere freti candenti e gurgite vultus\naequoreae monstrum Nereides admirantes.\nilla, atque alia, viderunt luce marinas\nmortales oculis nudato corpore Nymphas\nnutricum tenus exstantes e gurgite cano.\ntum Thetidis Peleus incensus fertur amore,\ntum Thetis humanos non despexit hymenaeos,\ntum Thetidi pater ipse iugandum Pelea sensit.\no nimis optato saeclorum tempore nati\nheroes, salvete, deum genus! o bona matrum\nprogenies, salvete iter...\nvos ego saepe, meo vos carmine compellabo.\nteque adeo eximie taedis felicibus aucte,\nThessaliae columen Peleu, cui Iuppiter ipse,\nipse suos divum genitor concessit amores;\ntene Thetis tenuit pulcerrima Nereine?\ntene suam Tethys concessit ducere neptem,\nOceanusque, mari totum qui amplectitur orbem?\nquae simul optatae finito tempore luces\nadvenere, domum conventu tota frequentat\nThessalia, oppletur laetanti regia coetu:\ndona ferunt prae se, declarant gaudia vultu.\ndeseritur Cieros, linquunt Pthiotica Tempe\nCrannonisque domos ac moenia Larisaea,\nPharsalum coeunt, Pharsalia tecta frequentant.\nrura colit nemo, mollescunt colla iuvencis,\nnon humilis curvis purgatur vinea rastris,\nnon glebam prono convellit vomere taurus,\nnon falx attenuat frondatorum arboris umbram,\nsqualida desertis rubigo infertur aratris.\nipsius at sedes, quacumque opulenta recessit\nregia, fulgenti splendent auro atque argento.\ncandet ebur soliis, collucent pocula mensae,\ntota domus gaudet regali splendida gaza.\npulvinar vero divae geniale locatur\nsedibus in mediis, Indo quod dente politum\ntincta tegit roseo conchyli purpura fuco.\nhaec vestis priscis hominum variata figuris\nheroum mira virtutes indicat arte.\nnamque fluentisono prospectans litore Diae,\nThesea cedentem celeri cum classe tuetur\nindomitos in corde gerens Ariadna furores,\nnecdum etiam sese quae visit visere credit,\nutpote fallaci quae tum primum excita somno\ndesertam in sola miseram se cernat harena.\nimmemor at iuvenis fugiens pellit vada remis,\nirrita ventosae linquens promissa procellae.\nquem procul ex alga maestis Minois ocellis,\nsaxea ut effigies bacchantis, prospicit, eheu,\nprospicit et magnis curarum fluctuat undis,\nnon flavo retinens subtilem vertice mitram,\nnon contecta levi velatum pectus amictu,\nnon tereti strophio lactentis vincta papillas,\nomnia quae toto delapsa e corpore passim\nipsius ante pedes fluctus salis alludebant.\nsed neque tum mitrae neque tum fluitantis amictus\nilla vicem curans toto ex te pectore, Theseu,\ntoto animo, tota pendebat perdita mente.\nmisera, assiduis quam luctibus externavit\nspinosas Erycina serens in pectore curas,\nilla tempestate, ferox quo ex tempore Theseus\negressus curvis e litoribus Piraei\nattigit iniusti regis Gortynia templa.\nnam perhibent olim crudeli peste coactam\nAndrogeoneae poenas exsolvere caedis\nelectos iuvenes simul et decus innuptarum\nCecropiam solitam esse dapem dare Minotauro.\nquis angusta malis cum moenia vexarentur,\nipse suum Theseus pro caris corpus Athenis\nproicere optavit potius quam talia Cretam\nfunera Cecropiae nec funera portarentur.\natque ita nave levi nitens ac lenibus auris\nmagnanimum ad Minoa venit sedesque superbas.\nhunc simul ac cupido conspexit lumine virgo\nregia, quam suavis exspirans castus odores\nlectulus in molli complexu matris alebat,\nquales Eurotae praecingunt flumina myrtus\naurave distinctos educit verna colores,\nnon prius ex illo flagrantia declinavit\nlumina, quam cuncto concepit corpore flammam\nfunditus atque imis exarsit tota medullis.\nheu misere exagitans immiti corde furores\nsancte puer, curis hominum qui gaudia misces,\nquaeque regis Golgos quaeque Idalium frondosum,\nqualibus incensam iactastis mente puellam\nfluctibus, in flavo saepe hospite suspirantem!\nquantos illa tulit languenti corde timores!\nquanto saepe magis fulgore expalluit auri,\ncum saevum cupiens contra contendere monstrum\naut mortem appeteret Theseus aut praemia laudis!\nnon ingrata tamen frustra munuscula divis\npromittens tacito succepit vota labello.\nnam velut in summo quatientem brachia Tauro\nquercum aut conigeram sudanti cortice pinum\nindomitus turbo contorquens flamine robur,\neruit (illa procul radicitus exturbata\nprona cadit, late quaevis cumque obuia frangens,)\nsic domito saevum prostravit corpore Theseus\nnequiquam vanis iactantem cornua ventis.\ninde pedem sospes multa cum laude reflexit\nerrabunda regens tenui vestigia filo,\nne labyrintheis e flexibus egredientem\ntecti frustraretur inobservabilis error.\nsed quid ego a primo digressus carmine plura\ncommemorem, ut linquens genitoris filia vultum,\nut consanguineae complexum, ut denique matris,\nquae misera in gnata deperdita laeta\nomnibus his Thesei dulcem praeoptarit amorem:\naut ut vecta rati spumosa ad litora Diae\nvenerit aut ut eam devinctam lumina somno\nliquerit immemori discedens pectore coniunx?\nsaepe illam perhibent ardenti corde furentem\nclarisonas imo fudisse e pectore voces,\nac tum praeruptos tristem conscendere montes,\nunde aciem in pelagi vastos protenderet aestus,\ntum tremuli salis adversas procurrere in undas\nmollia nudatae tollentem tegmina surae,\natque haec extremis maestam dixisse querellis,\nfrigidulos udo singultus ore cientem:\n'sicine me patriis avectam, perfide, ab aris\nperfide, deserto liquisti in litore, Theseu?\nsicine discedens neglecto numine divum,\nimmemor a! devota domum periuria portas?\nnullane res potuit crudelis flectere mentis\nconsilium? tibi nulla fuit clementia praesto,\nimmite ut nostri vellet miserescere pectus?\nat non haec quondam blanda promissa dedisti\nvoce mihi, non haec miserae sperare iubebas,\nsed conubia laeta, sed optatos hymenaeos,\nquae cuncta aereii discerpunt irrita venti.\nnunc iam nulla viro iuranti femina credat,\nnulla viri speret sermones esse fideles;\nquis dum aliquid cupiens animus praegestit apisci,\nnil metuunt iurare, nihil promittere parcunt:\nsed simul ac cupidae mentis satiata libido est,\ndicta nihil metuere, nihil periuria curant.\ncerte ego te in medio versantem turbine leti\neripui, et potius germanum amittere crevi,\nquam tibi fallaci supremo in tempore dessem.\npro quo dilaceranda feris dabor alitibusque\npraeda, neque iniacta tumulabor mortua terra.\nquaenam te genuit sola sub rupe leaena,\nquod mare conceptum spumantibus exspuit undis,\nquae Syrtis, quae Scylla rapax, quae vasta Carybdis,\ntalia qui reddis pro dulci praemia vita?\nsi tibi non cordi fuerant conubia nostra,\nsaeva quod horrebas prisci praecepta parentis,\nattamen in vestras potuisti ducere sedes,\nquae tibi iucundo famularer serva labore,\ncandida permulcens liquidis vestigia lymphis,\npurpureave tuum consternens veste cubile.\nsed quid ego ignaris nequiquam conquerar auris,\nexternata malo, quae nullis sensibus auctae\nnec missas audire queunt nec reddere voces?\nille autem prope iam mediis versatur in undis,\nnec quisquam apparet vacua mortalis in alga.\nsic nimis insultans extremo tempore saeva\nfors etiam nostris invidit questibus auris.\nIuppiter omnipotens, utinam ne tempore primo\nGnosia Cecropiae tetigissent litora puppes,\nindomito nec dira ferens stipendia tauro\nperfidus in Cretam religasset navita funem,\nnec malus hic celans dulci crudelia forma\nconsilia in nostris requiesset sedibus hospes!\nnam quo me referam? quali spe perdita nitor?\nIdaeosne petam montes? at gurgite lato\ndiscernens ponti truculentum dividit aequor.\nan patris auxilium sperem? quemne ipsa reliqui\nrespersum iuvenem fraterna caede secuta?\nconiugis an fido consoler memet amore?\nquine fugit lentos incuruans gurgite remos?\npraeterea nullo colitur sola insula tecto,\nnec patet egressus pelagi cingentibus undis.\nnulla fugae ratio, nulla spes: omnia muta,\nomnia sunt deserta, ostentant omnia letum.\nnon tamen ante mihi languescent lumina morte,\nnec prius a fesso secedent corpore sensus,\nquam iustam a divis exposcam prodita multam\ncaelestumque fidem postrema comprecer hora.\nquare facta virum multantes vindice poena\nEumenides, quibus anguino redimita capillo\nfrons exspirantis praeportat pectoris iras,\nhuc huc adventate, meas audite querellas,\nquas ego, vae misera, extremis proferre medullis\ncogor inops, ardens, amenti caeca furore.\nquae quoniam verae nascuntur pectore ab imo,\nvos nolite pati nostrum vanescere luctum,\nsed quali solam Theseus me mente reliquit,\ntali mente, deae, funestet seque suosque.'\nhas postquam maesto profudit pectore voces,\nsupplicium saevis ecens anxia factis,\nannuit invicto caelestum numine rector;\nquo motu tellus atque horrida contremuerunt\naequora concussitque micantia sidera mundus.\nipse autem caeca mentem caligine Theseus\nconsitus oblito dimisit pectore cuncta,\nquae mandata prius constanti mente tenebat,\ndulcia nec maesto sustollens signa parenti\nsospitem Erechtheum se ostendit visere portum.\nnamque ferunt olim, classi cum moenia divae\nlinquentem gnatum ventis concrederet Aegeus,\ntalia complexum iuveni mandata dedisse:\n'gnate mihi longa iucundior unice vita,\ngnate, ego quem in dubios cogor dimittere casus,\nreddite in extrema nuper mihi fine senectae,\nquandoquidem fortuna mea ac tua feruida virtus\neripit invito mihi te, cui languida nondum\nlumina sunt gnati cara saturata figura,\nnon ego te gaudens laetanti pectore mittam,\nnec te ferre sinam fortunae signa secundae,\nsed primum multas expromam mente querellas,\ncanitiem terra atque infuso puluere foedans,\ninde infecta vago suspendam lintea malo,\nnostros ut luctus nostraeque incendia mentis\ncarbasus obscurata decet ferrugine Hibera.\nquod tibi si sancti concesserit incola Itoni,\nquae nostrum genus ac sedes defendere Erecthei\nannuit, ut tauri respergas sanguine dextram,\ntum vero facito ut memori tibi condita corde\nhaec vigeant mandata, nec ulla oblitteret aetas;\nut simul ac nostros invisent lumina collis,\nfunestam antennae deponant undique vestem,\ncandidaque intorti sustollant vela rudentes,\nquam primum cernens ut laeta gaudia mente\nagnoscam, cum te reducem aetas prospera sistet.'\nhaec mandata prius constanti mente tenentem\nThesea ceu pulsae ventorum flamine nubes\naereum nivei montis liquere cacumen.\nat pater, ut summa prospectum ex arce petebat,\nanxia in assiduos absumens lumina fletus,\ncum primum infecti conspexit lintea veli,\npraecipitem sese scopulorum e vertice iecit,\namissum credens immiti Thesea fato.\nsic funesta domus ingressus tecta paterna\nmorte ferox Theseus, qualem Minoidi luctum\nobtulerat mente immemori, talem ipse recepit.\nquae tum prospectans cedentem maesta carinam\nmultiplices animo voluebat saucia curas.\nat parte ex alia florens volitabat Iacchus\ncum thiaso Satyrorum et Nysigenis Silenis,\nte quaerens, Ariadna, tuoque incensus amore.\n* * * * * * * *\nquae tum alacres passim lymphata mente furebant\neuhoe bacchantes, euhoe capita inflectentes.\nharum pars tecta quatiebant cuspide thyrsos,\npars e divolso iactabant membra iuvenco,\npars sese tortis serpentibus incingebant,\npars obscura cavis celebrabant orgia cistis,\norgia quae frustra cupiunt audire profani;\nplangebant aliae proceris tympana palmis,\naut tereti tenuis tinnitus aere ciebant;\nmultis raucisonos efflabant cornua bombos\nbarbaraque horribili stridebat tibia cantu.\ntalibus amplifice vestis decorata figuris\npulvinar complexa suo velabat amictu.\nquae postquam cupide spectando Thessala pubes\nexpleta est, sanctis coepit decedere divis.\nhic, qualis flatu placidum mare matutino\nhorrificans Zephyrus procliuas incitat undas,\nAurora exoriente vagi sub limina Solis,\nquae tarde primum clementi flamine pulsae\nprocedunt leviterque sonant plangore cachinni,\npost vento crescente magis magis increbescunt,\npurpureaque procul nantes ab luce refulgent:\nsic tum vestibuli linquentes regia tecta\nad se quisque vago passim pede discedebant.\nquorum post abitum princeps e vertice Pelei\nadvenit Chiron portans siluestria dona:\nnam quoscumque ferunt campi, quos Thessala magnis\nmontibus ora creat, quos propter fluminis undas\naura parit flores tepidi fecunda Favoni,\nhos indistinctis plexos tulit ipse corollis,\nquo permulsa domus iucundo risit odore.\nconfestim Penios adest, viridantia Tempe,\nTempe, quae silvae cingunt super impendentes,\nMinosim linquens doris celebranda choreis,\nnon vacuos: namque ille tulit radicitus altas\nfagos ac recto proceras stipite laurus,\nnon sine nutanti platano lentaque sorore\nflammati Phaethontis et aerea cupressu.\nhaec circum sedes late contexta locavit,\nvestibulum ut molli velatum fronde vireret.\npost hunc consequitur sollerti corde Prometheus,\nextenuata gerens veteris vestigia poenae,\nquam quondam silici restrictus membra catena\npersolvit pendens e verticibus praeruptis.\ninde pater divum sancta cum coniuge natisque\nadvenit caelo, te solum, Phoebe, relinquens\nunigenamque simul cultricem montibus Idri:\nPelea nam tecum pariter soror aspernata est,\nnec Thetidis taedas voluit celebrare iugales.\nqui postquam niveis flexerunt sedibus artus\nlarge multiplici constructae sunt dape mensae,\ncum interea infirmo quatientes corpora motu\nveridicos Parcae coeperunt edere cantus.\nhis corpus tremulum complectens undique vestis\ncandida purpurea talos incinxerat ora,\nat roseae niveo residebant vertice vittae,\naeternumque manus carpebant rite laborem.\nlaeva colum molli lana retinebat amictum,\ndextera tum leviter deducens fila supinis\nformabat digitis, tum prono in pollice torquens\nlibratum tereti versabat turbine fusum,\natque ita decerpens aequabat semper opus dens,\nlaneaque aridulis haerebant morsa labellis,\nquae prius in levi fuerant exstantia filo:\nante pedes autem candentis mollia lanae\nvellera virgati custodibant calathisci.\nhaec tum clarisona pellentes vellera voce\ntalia divino fuderunt carmine fata,\ncarmine, perfidiae quod post nulla arguet aetas.\no decus eximium magnis virtutibus augens,\nEmathiae tutamen, Opis carissime nato,\naccipe, quod laeta tibi pandunt luce sorores,\nveridicum oraclum: sed vos, quae fata sequuntur,\ncurrite ducentes subtegmina, currite, fusi.\nadveniet tibi iam portans optata maritis\nHesperus, adveniet fausto cum sidere coniunx,\nquae tibi flexanimo mentem perfundat amore,\nlanguidulosque paret tecum coniungere somnos,\nlevia substernens robusto bracchia collo.\ncurrite ducentes subtegmina, currite, fusi.\nnulla domus tales umquam contexit amores,\nnullus amor tali coniunxit foedere amantes,\nqualis adest Thetidi, qualis concordia Peleo.\ncurrite ducentes subtegmina, currite, fusi.\nnascetur vobis expers terroris Achilles,\nhostibus haud tergo, sed forti pectore notus,\nqui persaepe vago victor certamine cursus\nflammea praevertet celeris vestigia cervae.\ncurrite ducentes subtegmina, currite, fusi.\nnon illi quisquam bello se conferet heros,\ncum Phrygii Teucro manabunt sanguine\nTroicaque obsidens longinquo moenia bello,\nperiuri Pelopis vastabit tertius heres.\ncurrite ducentes subtegmina, currite, fusi.\nillius egregias virtutes claraque facta\nsaepe fatebuntur gnatorum in funere matres,\ncum incultum cano solvent a vertice crinem,\nputridaque infirmis variabunt pectora palmis.\ncurrite ducentes subtegmina, currite, fusi.\nnamque velut densas praecerpens messor aristas\nsole sub ardenti flaventia demetit arua,\nTroiugenum infesto prosternet corpora ferro.\ncurrite ducentes subtegmina, currite, fusi.\ntestis erit magnis virtutibus unda Scamandri,\nquae passim rapido diffunditur Hellesponto,\ncuius iter caesis angustans corporum acervis\nalta tepefaciet permixta flumina caede.\ncurrite ducentes subtegmina, currite, fusi.\ndenique testis erit morti quoque reddita praeda,\ncum teres excelso coaceruatum aggere bustum\nexcipiet niveos perculsae virginis artus.\ncurrite ducentes subtegmina, currite, fusi.\nnam simul ac fessis dederit fors copiam Achivis\nurbis Dardaniae Neptunia solvere vincla,\nalta Polyxenia madefient caede sepulcra;\nquae, velut ancipiti succumbens victima ferro,\nproiciet truncum summisso poplite corpus.\ncurrite ducentes subtegmina, currite, fusi.\nquare agite optatos animi coniungite amores.\naccipiat coniunx felici foedere divam,\ndedatur cupido iam dudum nupta marito.\ncurrite ducentes subtegmina, currite, fusi.\nnon illam nutrix orienti luce revisens\nhesterno collum poterit circumdare filo,\nanxia nec mater discordis maesta puellae\nsecubitu caros mittet sperare nepotes.\ncurrite ducentes subtegmina, currite, fusi.\ntalia praefantes quondam felicia Pelei\ncarmina divino cecinerunt pectore Parcae.\npraesentes namque ante domos invisere castas\nheroum, et sese mortali ostendere coetu,\ncaelicolae nondum spreta pietate solebant.\nsaepe pater divum templo in fulgente revisens,\nannua cum festis venissent sacra diebus,\nconspexit terra centum procumbere tauros.\nsaepe vagus Liber Parnasi vertice summo\nThyiadas effusis euantis crinibus egit,\ncum Delphi tota certatim ex urbe ruentes\nacciperent laeti divum fumantibus aris.\nsaepe in letifero belli certamine Mavors\naut rapidi Tritonis era aut Amarunsia virgo\narmatas hominum est praesens hortata catervas.\nsed postquam tellus scelere est imbuta nefando\niustitiamque omnes cupida de mente fugarunt,\nperfudere manus fraterno sanguine fratres,\ndestitit extinctos gnatus lugere parentes,\noptavit genitor primaevi funera nati,\nliber ut innuptae poteretur flore novercae,\nignaro mater substernens se impia nato\nimpia non verita est divos scelerare penates.\nomnia fanda nefanda malo permixta furore\niustificam nobis mentem avertere deorum.\nquare nec talis dignantur visere coetus,\nnec se contingi patiuntur lumine claro."
  },
  {
    "title": "LXV. ad Ortalum",
    "text": "Etsi me assiduo confectum cura dolore\nsevocat a doctis, Ortale, virginibus,\nnec potis est dulcis Musarum expromere fetus\nmens animi, tantis fluctuat ipsa malis—\nnamque mei nuper Lethaeo in gurgite fratris\npallidulum manans alluit unda pedem,\nTroia Rhoeteo quem subter litore tellus\nereptum nostris obterit ex oculis.\n* * * * * * * *\nnumquam ego te, vita frater amabilior,\naspiciam posthac? at certe semper amabo,\nsemper maesta tua carmina morte canam,\nqualia sub densis ramorum concinit umbris\nDaulias, absumpti fata gemens Ityli—\nsed tamen in tantis maeroribus, Ortale, mitto\nhaec expressa tibi carmina Battiadae,\nne tua dicta vagis nequiquam credita ventis\neffluxisse meo forte putes animo,\nut missum sponsi furtivo munere malum\nprocurrit casto virginis e gremio,\nquod miserae oblitae molli sub veste locatum,\ndum adventu matris prosilit, excutitur,\natque illud prono praeceps agitur decursu,\nhuic manat tristi conscius ore rubor."
  },
  {
    "title": "LXVI.",
    "text": "Omnia qui magni dispexit lumina mundi,\nqui stellarum ortus comperit atque obitus,\nflammeus ut rapidi solis nitor obscuretur,\nut cedant certis sidera temporibus,\nut Triviam furtim sub Latmia saxa relegans\ndulcis amor gyro devocet aereo:\nidem me ille Conon caelesti in limine vidit\ne Beroniceo vertice caesariem\nfulgentem clare, quam multis illa dearum\nlevia protendens brachia pollicita est,\nqua rex tempestate novo auctus hymenaeo\nvastatum finis iuerat Assyrios,\ndulcia nocturnae portans vestigia rixae,\nquam de virgineis gesserat exuviis.\nestne novis nuptis odio Venus? anne parentum\nfrustrantur falsis gaudia lacrimulis,\nubertim thalami quas intra limina fundunt?\nnon, ita me divi, vera gemunt, iuerint.\nid mea me multis docuit regina querellis\ninvisente novo proelia torva viro.\net tu non orbum luxti deserta cubile,\nsed fratris cari flebile discidium?\nquam penitus maestas exedit cura medullas!\nut tibi tunc toto pectore sollicitae\nsensibus ereptis mens excidit! at ego certe\ncognoram a parva virgine magnanimam.\nanne bonum oblita es facinus, quo regium adepta es\nconiugium, quod non fortior ausit alis?\nsed tum maesta virum mittens quae verba locuta est!\nIuppiter, ut tristi lumina saepe manu!\nquis te mutavit tantus deus? an quod amantes\nnon longe a caro corpore abesse volunt?\natque ibi me cunctis pro dulci coniuge divis\nnon sine taurino sanguine pollicita es,\nsi reditum tetulisset. is haut in tempore longo\ncaptam Asiam Aegypti finibus addiderat.\nquis ego pro factis caelesti reddita coetu\npristina vota novo munere dissolvo.\ninvita, o regina, tuo de vertice cessi,\ninvita: adiuro teque tuumque caput,\ndigna ferat quod si quis inaniter adiurarit:\nsed qui se ferro postulet esse parem?\nille quoque eversus mons est, quem maximum in oris\nprogenies Thiae clara supervehitur,\ncum Medi peperere novum mare, cumque iuventus\nper medium classi barbara navit Athon.\nquid facient crines, cum ferro talia cedant?\nIuppiter, ut Chalybon omne genus pereat,\net qui principio sub terra quaerere venas\ninstitit ac ferri stringere duritiem!\nabiunctae paulo ante comae mea fata sorores\nlugebant, cum se Memnonis Aethiopis\nunigena impellens nutantibus aera pennis\nobtulit Arsinoes Locridis ales equos,\nisque per aetherias me tollens avolat umbras\net Veneris casto collocat in gremio.\nipsa suum Zephyritis eo famulum legarat\nGraiia Canopitis incola litoribus.\nhi dii ven ibi vario ne solum in lumine caeli\nex Ariadnaeis aurea temporibus\nfixa corona foret, sed nos quoque fulgeremus\ndeuotae flavi verticis exuviae,\nvuidulam a fluctu cedentem ad templa deum me\nsidus in antiquis diva novum posuit.\nVirginis et saevi contingens namque Leonis\nlumina, Callisto iuncta Lycaoniae,\nvertor in occasum, tardum dux ante Booten,\nqui vix sero alto mergitur Oceano.\nsed quamquam me nocte premunt vestigia divum,\nlux autem canae Tethyi restituit\n(pace tua fari hic liceat, Ramnusia virgo,\nnamque ego non ullo vera timore tegam,\nnec si me infestis discerpent sidera dictis,\ncondita quin veri pectoris evoluam),\nnon his tam laetor rebus, quam me afore semper,\nafore me a dominae vertice discrucior,\nquicum ego, dum virgo quondam fuit omnibus expers\nunguentis, una milia multa bibi.\nnunc vos, optato quas iunxit lumine taeda,\nnon prius unanimis corpora coniugibus\ntradite nudantes reiecta veste papillas,\nquam iucunda mihi munera libet onyx,\nvester onyx, casto colitis quae iura cubili.\nsed quae se impuro dedit adulterio,\nillius a mala dona levis bibat irrita pulvis:\nnamque ego ab indignis praemia nulla peto.\nsed magis, o nuptae, semper concordia vestras,\nsemper amor sedes incolat assiduus.\ntu vero, regina, tuens cum sidera divam\nplacabis festis luminibus Venerem,\nunguinis expertem non siris esse tuam me,\nsed potius largis affice muneribus.\nsidera corruerint utinam! coma regia fiam,\nproximus Hydrochoi fulgeret Oarion!"
  },
  {
    "title": "LXVII. de ianua moechae cuiusdam",
    "text": "O dulci iucunda viro, iucunda parenti,\nsalve, teque bona Iuppiter auctet ope,\nianua, quam Balbo dicunt servisse benigne\nolim, cum sedes ipse senex tenuit,\nquamque ferunt rursus gnato servisse maligne,\npostquam es porrecto facta marita sene.\ndic agedum nobis, quare mutata feraris\nin dominum veterem deseruisse fidem.\n'Non (ita Caecilio placeam, cui tradita nunc sum)\nculpa mea est, quamquam dicitur esse mea,\nnec peccatum a me quisquam pote dicere quicquam:\nverum istius populi ianua qui te facit,\nqui quacumque aliquid reperitur non bene factum\nad me omnes clamant: ianua, culpa tua est.'\nNon istuc satis est uno te dicere verbo.\nsed facere ut quivis sentiat et videat.\n'Qui possum? nemo quaerit nec scire laborat?'\nNos volumus: nobis dicere ne dubita.\n'Primum igitur, virgo quod fertur tradita nobis,\nfalsum est. non illam vir prior attigerit,\nlanguidior tenera cui pendens sicula beta.\nnumquam se mediam sustulit ad tunicam;\nsed pater illius gnati violasse cubile\ndicitur et miseram conscelerasse domum,\nsive quod impia mens caeco flagrabat amore,\nseu quod iners sterili semine natus erat,\nut quaerendum unde foret nervosius illud,\nquod posset zonam solvere virgineam.'\nEgregium narras mira pietate parentem.\nqui ipse sui gnati minxerit in gremium.\nAtqui non solum hoc dicit se cognitum habere\nBrixia Cycneae supposita speculae,\nflavus quam molli praecurrit flumine Mella,\nBrixia Veronae mater amata meae,\nsed de Postumio et Corneli narrat amore,\ncum quibus illa malum fecit adulterium.\ndixerit hic aliquis: quid? tu istaec, ianua, nosti,\ncui numquam domini limine abesse licet,\nnec populum auscultare, sed hic suffixa tigillo\ntantum operire soles aut aperire domum?\nsaepe illam audivi furtiva voce loquentem\nsolam cum ancillis haec sua flagitia,\nnomine dicentem quos diximus, utpote quae mi\nsperaret nec linguam esse nec auriculam.\npraeterea addebat quendam, quem dicere nolo\nnomine, ne tollat rubra supercilia.\nlongus homo est, magnas cui lites intulit olim\nfalsum mendaci ventre puerperium.'"
  },
  {
    "title": "LXVIII. ad Mallium",
    "text": "Quod mihi fortuna casuque oppressus acerbo\nconscriptum hoc lacrimis mittis epistolium,\nnaufragum ut eiectum spumantibus aequoris undis\nsublevem et a mortis limine restituam,\nquem neque sancta Venus molli requiescere somno\ndesertum in lecto caelibe perpetitur,\nnec veterum dulci scriptorum carmine Musae\noblectant, cum mens anxia pervigilat:\nid gratum est mihi, me quoniam tibi dicis amicum,\nmuneraque et Musarum hinc petis et Veneris.\nsed tibi ne mea sint ignota incommoda, Mani,\nneu me odisse putes hospitis officium,\naccipe, quis merser fortunae fluctibus ipse,\nne amplius a misero dona beata petas.\ntempore quo primum vestis mihi tradita pura est,\niucundum cum aetas florida ver ageret,\nmulta satis lusi: non est dea nescia nostri,\nquae dulcem curis miscet amaritiem.\nsed totum hoc studium luctu fraterna mihi mors\nabstulit. o misero frater adempte mihi,\ntu mea tu moriens fregisti commoda, frater,\ntecum una tota est nostra sepulta domus,\nomnia tecum una perierunt gaudia nostra,\nquae tuus in vita dulcis alebat amor.\ncuius ego interitu tota de mente fugavi\nhaec studia atque omnes delicias animi.\nquare, quod scribis Veronae turpe Catullo\nesse, quod hic quisquis de meliore nota\nfrigida deserto tepefactet membra cubili,\nid, Mani, non est turpe, magis miserum est.\nignosces igitur si, quae mihi luctus ademit,\nhaec tibi non tribuo munera, cum nequeo.\nnam, quod scriptorum non magna est copia apud me,\nhoc fit, quod Romae vivimus: illa domus,\nilla mihi sedes, illic mea carpitur aetas;\nhuc una ex multis capsula me sequitur.\nquod cum ita sit, nolim statuas nos mente maligna\nid facere aut animo non satis ingenuo,\nquod tibi non utriusque petenti copia posta est:\nultro ego deferrem, copia siqua foret.\nNon possum reticere, deae, qua me Allius in re\niuuerit aut quantis iuverit officiis,\nne fugiens saeclis obliviscentibus aetas\nillius hoc caeca nocte tegat studium:\nsed dicam vobis, vos porro dicite multis\nmilibus et facite haec carta loquatur anus.\n* * * * * * * *\nnotescatque magis mortuus atque magis,\nnec tenuem texens sublimis aranea telam\nin deserto Alli nomine opus faciat.\nnam, mihi quam dederit duplex Amathusia curam,\nscitis, et in quo me torruerit genere,\ncum tantum arderem quantum Trinacria rupes\nlymphaque in Oetaeis Malia Thermopylis,\nmaesta neque assiduo tabescere lumina fletu\ncessarent. tristique imbre madere genae.\nqualis in aerii perlucens vertice montis\nriuus muscoso prosilit e lapide,\nqui cum de prona praeceps est valle volutus,\nper medium densi transit iter populi,\ndulce viatori lasso in sudore levamen,\ncum gravis exustos aestus hiulcat agros:\nhic, velut in nigro iactatis turbine nautis\nlenius aspirans aura secunda venit\niam prece Pollucis, iam Castoris implorata,\ntale fuit nobis Allius auxilium.\nis clausum lato patefecit limite campum,\nisque domum nobis isque dedit dominae,\nad quam communes exerceremus amores.\nquo mea se molli candida diva pede\nintulit et trito fulgentem in limine plantam\ninnixa arguta constituit solea,\nconiugis ut quondam flagrans advenit amore\nProtesilaeam Laodamia domum\ninceptam frustra, nondum cum sanguine sacro\nhostia caelestis pacificasset eros.\nnil mihi tam valde placeat, Ramnusia virgo,\nquod temere invitis suscipiatur eris.\nquam ieiuna pium desiderat ara cruorem,\ndocta est amisso Laudamia viro,\nconiugis ante coacta novi dimittere collum,\nquam veniens una atque altera rursus hiems\nnoctibus in longis avidum saturasset amorem,\nposset ut abrupto vivere coniugio,\nquod scibant Parcae non longo tempore abesse,\nsi miles muros isset ad Iliacos.\nnam tum Helenae raptu primores Argiuorum\ncoeperat ad sese Troia ciere viros,\nTroia (nefas!) commune sepulcrum Asiae Europaeque,\nTroia virum et virtutum omnium acerba cinis,\nquaene etiam nostro letum miserabile fratri\nattulit. ei misero frater adempte mihi\nei misero fratri iucundum lumen ademptum,\ntecum una tota est nostra sepulta domus,\nomnia tecum una perierunt gaudia nostra,\nquae tuus in vita dulcis alebat amor.\nquem nunc tam longe non inter nota sepulcra\nnec prope cognatos compositum cineres,\nsed Troia obscena, Troia infelice sepultum\ndetinet extremo terra aliena solo.\nad quam tum properans fertur undique pubes\nGraecae penetralis deseruisse focos,\nne Paris abducta gavisus libera moecha\notia pacato degeret in thalamo.\nquo tibi tum casu, pulcerrima Laudamia,\nereptum est vita dulcius atque anima\nconiugium: tanto te absorbens vertice amoris\naestus in abruptum detulerat barathrum,\nquale ferunt Grai Pheneum prope Cylleneum\nsiccare emulsa pingue palude solum,\nquod quondam caesis montis fodisse medullis\naudit falsiparens Amphitryoniades,\ntempore quo certa Stymphalia monstra sagitta\nperculit imperio deterioris eri,\npluribus ut caeli tereretur ianua divis,\nHebe nec longa virginitate foret.\nsed tuus altus amor barathro fuit altior illo,\nqui tamen indomitam ferre iugum docuit.\nnam nec tam carum confecto aetate parenti\nuna caput seri nata nepotis alit,\nqui cum divitiis vix tandem iuventus avitis\nnomen testatas intulit in tabulas,\nimpia derisi gentilis gaudia tollens,\nsuscitat a cano volturium capiti:\nnec tantum niveo gavisa est ulla columbo\ncompar, quae multo dicitur improbius\noscula mordenti semper decerpere rostro,\nquam quae praecipve multivola est mulier.\nsed tu horum magnos vicisti sola furores,\nut semel es flavo conciliata viro.\naut nihil aut paulum cui tum concedere digna\nlux mea se nostrum contulit in gremium,\nquam circumcursans hinc illinc saepe Cupido\nfulgebat crocina candidus in tunica.\nquae tamen etsi uno non est contenta Catullo,\nrara verecundae furta feremus erae\nne nimium simus stultorum more molesti.\nsaepe etiam Iuno, maxima caelicolum,\nconiugis in culpa flagrantem concoquit iram,\nnoscens omnivoli plurima furta Iovis.\natqui nec divis homines componier aequum est,\n* * * * * * * *\n* * * * * * * *\ningratum tremuli tolle parentis onus.\nnec tamen illa mihi dextra deducta paterna\nfragrantem Assyrio venit odore domum,\nsed furtiva dedit mira munuscula nocte,\nipsius ex ipso dempta viri gremio.\nquare illud satis est, si nobis is datur unis\nquem lapide illa dies candidiore notat.\nhoc tibi, quod potui, confectum carmine munus\npro multis, Alli, redditur officiis,\nne vestrum scabra tangat rubigine nomen\nhaec atque illa dies atque alia atque alia.\nhuc addent divi quam plurima, quae Themis olim\nantiquis solita est munera ferre piis.\nsitis felices et tu simul et tua vita,\net domus in qua lusimus et domina,\net qui principio nobis terram dedit aufert,\na quo sunt primo omnia nata bona,\net longe ante omnes mihi quae me carior ipso est,\nlux mea, qua viva vivere dulce mihi est."
  },
  {
    "title": "LXIX. ad Rufum",
    "text": "Noli admirari, quare tibi femina nulla,\nRufe, velit tenerum supposuisse femur,\nnon si illam rarae labefactes munere vestis\naut perluciduli deliciis lapidis.\nlaedit te quaedam mala fabula, qua tibi fertur\nualle sub alarum trux habitare caper.\nhunc metuunt omnes, neque mirum: nam mala valde est\nbestia, nec quicum bella puella cubet.\nquare aut crudelem nasorum interfice pestem,\naut admirari desine cur fugiunt."
  },
  {
    "title": "LXX.",
    "text": "Nulli se dicit mulier mea nubere malle\nquam mihi, non si se Iuppiter ipse petat.\ndicit: sed mulier cupido quod dicit amanti,\nin vento et rapida scribere oportet aqua."
  },
  {
    "title": "LXXI.",
    "text": "Si cui iure bono sacer alarum obstitit hircus,\naut si quem merito tarda podagra secat.\naemulus iste tuus, qui vestrem exercet amorem,\nmirifice est a te nactus utrumque malum.\nnam quotiens futuit, totiens ulciscitur ambos:\nillam affligit odore, ipse perit podagra."
  },
  {
    "title": "LXXII. ad Lesbiam",
    "text": "Dicebas quondam solum te nosse Catullum,\nLesbia, nec prae me velle tenere Iovem.\ndilexi tum te non tantum ut vulgus amicam,\nsed pater ut gnatos diligit et generos.\nnunc te cognovi: quare etsi impensius uror,\nmulto mi tamen es vilior et levior.\nqui potis est, inquis? quod amantem iniuria talis\ncogit amare magis, sed bene velle minus."
  },
  {
    "title": "LXXIII.",
    "text": "Desine de quoquam quicquam bene velle mereri\naut aliquem fieri posse putare pium.\nomnia sunt ingrata, nihil fecisse benigne\nprodest immo etiam taedet obestque magis;\nut mihi, quem nemo gravius nec acerbius urget,\nquam modo qui me unum atque unicum amicum habuit."
  },
  {
    "title": "LXXIV. ad Gellium",
    "text": "Gellius audierat patruum obiurgare solere,\nsi quis delicias diceret aut faceret.\nhoc ne ipsi accideret, patrui perdepsuit ipsam\nuxorem, et patruum reddidit Arpocratem.\nquod voluit fecit: nam, quamvis irrumet ipsum\nnunc patruum, verbum non faciet patruus."
  },
  {
    "title": "LXXV. ad Lesbiam",
    "text": "Huc est mens deducta tua mea, Lesbia, culpa\natque ita se officio perdidit ipsa suo,\nut iam nec bene velle queat tibi, si optima fias,\nnec desistere amare, omnia si facias."
  },
  {
    "title": "LXXVI. ad deos",
    "text": "Siqua recordanti benefacta priora voluptas\nest homini, cum se cogitat esse pium,\nnec sanctam violasse fidem, nec foedere nullo\ndivum ad fallendos numine abusum homines,\nmulta parata manent in longa aetate, Catulle,\nex hoc ingrato gaudia amore tibi.\nnam quaecumque homines bene cuiquam aut dicere possunt\naut facere, haec a te dictaque factaque sunt.\nomnia quae ingratae perierunt credita menti.\nquare iam te cur amplius excrucies?\nquin tu animo offirmas atque istinc teque reducis,\net dis invitis desinis esse miser?\ndifficile est longum subito deponere amorem,\ndifficile est, verum hoc qua lubet efficias:\nuna salus haec est. hoc est tibi pervincendum,\nhoc facias, sive id non pote sive pote.\no di, si vestrum est misereri, aut si quibus umquam\nextremam iam ipsa in morte tulistis opem,\nme miserum aspicite et, si vitam puriter egi,\neripite hanc pestem perniciemque mihi,\nquae mihi subrepens imos ut torpor in artus\nexpulit ex omni pectore laetitias.\nnon iam illud quaero, contra me ut diligat illa,\naut, quod non potis est, esse pudica velit:\nipse valere opto et taetrum hunc deponere morbum.\no di, reddite mi hoc pro pietate mea."
  },
  {
    "title": "LXXVII. ad Rufum",
    "text": "Rufe mihi frustra ac nequiquam credite amice\n(frustra? immo magno cum pretio atque malo),\nsicine subrepsti mi, atque intestina perurens\nei misero eripuisti omnia nostra bona?\neripuisti, heu heu nostrae crudele venenum\nvitae, heu heu nostrae pestis amicitiae."
  },
  {
    "title": "LXXVIII. ad Gallum",
    "text": "Gallus habet fratres, quorum est lepidissima coniunx\nalterius, lepidus filius alterius.\nGallus homo est bellus: nam dulces iungit amores,\ncum puero ut bello bella puella cubet.\nGallus homo est stultus, nec se videt esse maritum,\nqui patruus patrui monstret adulterium."
  },
  {
    "title": "LXXVIIIb.",
    "text": "*  *  *  *  *  *  *\nsed nunc id doleo, quod purae pura puellae\nsuavia comminxit spurca saliva tua.\nverum id non impune feres: nam te omnia saecla\nnoscent et, qui sis, fama loquetur anus."
  },
  {
    "title": "LXXIX. ad Lesbium",
    "text": "Lesbius est pulcer. quid ni? quem Lesbia malit\nquam te cum tota gente, Catulle, tua.\nsed tamen hic pulcer vendat cum gente Catullum,\nsi tria natorum suavia reppererit."
  },
  {
    "title": "LXXX. ad Gellium",
    "text": "Quid dicam, Gelli, quare rosea ista labella\nhiberna fiant candidiora nive,\nmane domo cum exis et cum te octava quiete\ne molli longo suscitat hora die?\nnescio quid certe est: an vere fama susurrat\ngrandia te medii tenta vorare viri?\nsic certe est: clamant Victoris rupta miselli\nilia, et emulso labra notata sero."
  },
  {
    "title": "LXXXI. ad Iuventium",
    "text": "Nemone in tanto potuit populo esse, Iuventi,\nbellus homo, quem tu diligere inciperes.\npraeterquam iste tuus moribunda ab sede Pisauri\nhospes inaurata palladior statua,\nqui tibi nunc cordi est, quem tu praeponere nobis\naudes, et nescis quod facinus facias?"
  },
  {
    "title": "LXXXII. ad Qvintium",
    "text": "Quinti, si tibi vis oculos debere Catullum\naut aliud si quid carius est oculis,\neripere ei noli, multo quod carius illi\nest oculis seu quid carius est oculis."
  },
  {
    "title": "LXXXIII. ad Lesbiam",
    "text": "Lesbia mi praesente viro mala plurima dicit:\nhaec illi fatuo maxima laetitia est.\nmule, nihil sentis? si nostri oblita taceret,\nsana esset: nunc quod gannit et obloquitur,\nnon solum meminit, sed, quae multo acrior est res,\nirata est. hoc est, uritur et loquitur."
  },
  {
    "title": "LXXXIV. ad Arrium",
    "text": "Chommoda dicebat, si quando commoda vellet\ndicere, et insidias Arrius hinsidias,\net tum mirifice sperabat se esse locutum,\ncum quantum poterat dixerat hinsidias.\ncredo, sic mater, sic liber avunculus eius.\nsic maternus auus dixerat atque avia.\nhoc misso in Syriam requierant omnibus aures\naudibant eadem haec leniter et leviter,\nnec sibi postilla metuebant talia verba,\ncum subito affertur nuntius horribilis,\nIonios fluctus, postquam illuc Arrius isset,\niam non Ionios esse sed Hionios."
  },
  {
    "title": "LXXXV.",
    "text": "Odi et amo. quare id faciam, fortasse requiris.\nnescio, sed fieri sentio et excrucior."
  },
  {
    "title": "LXXXVI. ad Lesbiam",
    "text": "Quintia formosa est multis. mihi candida, longa,\nrecta est: haec ego sic singula confiteor.\ntotum illud formosa nego: nam nulla venustas,\nnulla in tam magno est corpore mica salis.\nLesbia formosa est, quae cum pulcerrima tota est,\ntum omnibus una omnis surripuit Veneres."
  },
  {
    "title": "LXXXVII. ad Lesbiam",
    "text": "Nulla potest mulier tantum se dicere amatam\nvere, quantum a me Lesbia amata mea est.\nnulla fides ullo fuit umquam foedere tanta,\nquanta in amore tuo ex parte reperta mea est."
  },
  {
    "title": "LXXXVIII. ad Gellium",
    "text": "Quid facit is, Gelli, qui cum matre atque sorore\nprurit, et abiectis pervigilat tunicis?\nquid facit is, patruum qui non sinit esse maritum?\necquid scis quantum suscipiat sceleris?\nsuscipit, o Gelli, quantum non ultima Tethys\nnec genitor Nympharum abluit Oceanus:\nnam nihil est quicquam sceleris, quo prodeat ultra,\nnon si demisso se ipse voret capite."
  },
  {
    "title": "LXXXIX. ad Gellium",
    "text": "Gellius est tenuis: quid ni? cui tam bona mater\ntamque valens vivat tamque venusta soror\ntamque bonus patruus tamque omnia plena puellis\ncognatis, quare is desinat esse macer?\nqui ut nihil attingat, nisi quod fas tangere non est,\nquantumvis quare sit macer invenies."
  },
  {
    "title": "XC. ad Gellium",
    "text": "Nascatur magus ex Gelli matrisque nefando\nconiugio et discat Persicum aruspicium:\nnam magus ex matre et gnato gignatur oportet,\nsi vera est Persarum impia religio,\ngratus ut accepto veneretur carmine divos\nomentum in flamma pingue liquefaciens."
  },
  {
    "title": "XCI. ad Gellium",
    "text": "Non ideo, Gelli, sperabam te mihi fidum\nin misero hoc nostro, hoc perdito amore fore,\nquod te cognossem bene constantemve putarem\naut posse a turpi mentem inhibere probro;\nsed neque quod matrem nec germanam esse videbam\nhanc tibi, cuius me magnus edebat amor.\net quamvis tecum multo coniungerer usu,\nnon satis id causae credideram esse tibi.\ntu satis id duxti: tantum tibi gaudium in omni\nculpa est, in quacumque est aliquid sceleris."
  },
  {
    "title": "XCII. ad Lesbia",
    "text": "Lesbia mi dicit semper male nec tacet umquam\nde me: Lesbia me dispeream nisi amat.\nquo signo? quia sunt totidem mea: deprecor illam\nassidue, verum dispeream nisi amo."
  },
  {
    "title": "XCIII. ad Gaium Iulium Caesarem",
    "text": "Nil nimium studeo, Caesar, tibi velle placere,\nnec scire utrum sis albus an ater homo."
  },
  {
    "title": "XCIV. ad Mentulam",
    "text": "Mentula moechatur. Moechatur mentula? Certe.\nHoc est quod dicunt: ipsa olera olla legit."
  },
  {
    "title": "XCV. ad Gaium Helvium Cinnam",
    "text": "Zmyrna mei Cinnae nonam post denique messem\nquam coepta est nonamque edita post hiemem,\nmilia cum interea quingenta Hortensius uno\n* * * * * * * *\nZmyrna cavas Satrachi penitus mittetur ad undas,\nZmyrnam cana diu saecula pervoluent.\nat Volusi annales Paduam morientur ad ipsam\net laxas scombris saepe dabunt tunicas."
  },
  {
    "title": "XCVb.",
    "text": "Parva mei mihi sint cordi monimenta ...,\nat populus tumido gaudeat Antimacho."
  },
  {
    "title": "XCVI. ad Gaium Licinium Calvum",
    "text": "Si quicquam mutis gratum acceptumque sepulcris\naccidere a nostro, Calve, dolore potest,\nquo desiderio veteres renovamus amores\natque olim missas flemus amicitias,\ncerte non tanto mors immatura dolori est\nQvintiliae, quantum gaudet amore tuo."
  },
  {
    "title": "XCVII. ad Aemilium",
    "text": "Non (ita me di ament) quicquam referre putavi,\nutrumne os an culum olfacerem Aemilio.\nnilo mundius hoc, nihiloque immundius illud,\nverum etiam culus mundior et melior:\nnam sine dentibus est. hic dentis sesquipedalis,\ngingivas vero ploxeni habet veteris,\npraeterea rictum qualem diffissus in aestu\nmeientis mulae cunnus habere solet.\nhic futuit multas et se facit esse venustum,\net non pistrino traditur atque asino?\nquem siqua attingit, non illam posse putemus\naegroti culum lingere carnificis?"
  },
  {
    "title": "XCVIII. ad Victium",
    "text": "In te, si in quemquam, dici pote, putide Victi,\nid quod verbosis dicitur et fatuis.\nista cum lingua, si usus veniat tibi, possis\nculos et crepidas lingere carpatinas.\nsi nos omnino vis omnes perdere, Victi,\nhiscas: omnino quod cupis efficies."
  },
  {
    "title": "XCIX. ad Iuventium",
    "text": "Surripui tibi, dum ludis, mellite Iuventi,\nsuaviolum dulci dulcius ambrosia.\nverum id non impune tuli: namque amplius horam\nsuffixum in summa me memini esse cruce,\ndum tibi me purgo nec possum fletibus ullis\ntantillum vestrae demere saevitiae.\nnam simul id factum est, multis diluta labella\nguttis abstersisti omnibus articulis,\nne quicquam nostro contractum ex ore maneret,\ntamquam commictae spurca saliva lupae.\npraeterea infesto miserum me tradere amori\nnon cessasti omnique excruciare modo,\nut mi ex ambrosia mutatum iam foret illud\nsuaviolum tristi tristius elleboro.\nquam quoniam poenam misero proponis amori,\nnumquam iam posthac basia surripiam."
  },
  {
    "title": "C. ad Marcum Caelium furum",
    "text": "Caelius Aufillenum et Qvintius Aufillenam\nflos Veronensum depereunt iuvenum,\nhic fratrem, ille sororem. hoc est, quod dicitur, illud\nfraternum vere dulce sodalicium.\ncui faveam potius? Caeli, tibi: nam tua nobis\nperspecta ex igni est unica amicitia,\ncum vesana meas torreret flamma medullas.\nsis felix, Caeli, sis in amore potens."
  },
  {
    "title": "CI. ad inferias",
    "text": "Multas per gentes et multa per aequora vectus\nadvenio has miseras, frater, ad inferias,\nut te postremo donarem munere mortis\net mutam nequiquam alloquerer cinerem.\nquandoquidem fortuna mihi tete abstulit ipsum.\nheu miser indigne frater adempte mihi,\nnunc tamen interea haec, prisco quae more parentum\ntradita sunt tristi munere ad inferias,\naccipe fraterno multum manantia fletu,\natque in perpetuum, frater, ave atque vale."
  },
  {
    "title": "CII. ad Cornelium Nepotem",
    "text": "Si quicquam tacito commissum est fido ab amico,\ncuius sit penitus nota fides animi,\nmeque esse invenies illorum iure sacratum,\nCorneli, et factum me esse puta Arpocratem."
  },
  {
    "title": "CIII. ad Silonem",
    "text": "Aut sodes mihi redde decem sestertia, Silo,\ndeinde esto quamvis saevus et indomitus:\naut, si te nummi delectant, desine quaeso\nleno esse atque idem saevus et indomitus."
  },
  {
    "title": "CIV.",
    "text": "Credis me potuisse meae maledicere vitae,\nambobus mihi quae carior est oculis?\nnon potui, nec, si possem, tam perdite amarem:\nsed tu cum Tappone omnia monstra facis."
  },
  {
    "title": "CV. ad Mentulam",
    "text": "Mentula conatur Pipleium scandere montem:\nMusae furcillis praecipitem eiciunt."
  },
  {
    "title": "CVI.",
    "text": "Cum puero bello praeconem qui videt esse,\nquid credat, nisi se vendere discupere?"
  },
  {
    "title": "CVII. ad Lesbiam",
    "text": "Si quicquam cupido optantique optigit umquam\ninsperanti, hoc est gratum animo proprie.\nquare hoc est gratum nobis quoque carius auro\nquod te restituis, Lesbia, mi cupido.\nrestituis cupido atque insperanti, ipsa refers te\nnobis. o lucem candidiore nota!\nquis me uno vivit felicior aut magis hac est\noptandus vita dicere quis poterit?"
  },
  {
    "title": "CVIII. ad Cominium",
    "text": "Si, Comini, populi arbitrio tua cana senectus\nspurcata impuris moribus intereat,\nnon equidem dubito quin primum inimica bonorum\nlingua exsecta avido sit data vulturio,\neffossos oculos voret atro gutture coruus,\nintestina canes, cetera membra lupi."
  },
  {
    "title": "CIX. ad Lesbiam",
    "text": "Iucundum, mea vita, mihi proponis amorem\nhunc nostrum inter nos perpetuumque fore.\ndi magni, facite ut vere promittere possit,\natque id sincere dicat et ex animo,\nut liceat nobis tota perducere vita\naeternum hoc sanctae foedus amicitiae."
  },
  {
    "title": "CX. ad Aufilenam",
    "text": "Aufilena, bonae semper laudantur amicae:\naccipiunt pretium, quae facere instituunt.\ntu, quod promisti, mihi quod mentita inimica es,\nquod nec das et fers saepe, facis facinus.\naut facere ingenuae est, aut non promisse pudicae,\nAufillena, fuit: sed data corripere\nfraudando officiis, plus quam meretricis avarae\nquae sese toto corpore prostituit."
  },
  {
    "title": "CXI. ad Aufilenam",
    "text": "Aufilena, viro contentam vivere solo,\nnuptarum laus ex laudibus eximiis:\nsed cuivis quamvis potius succumbere par est,\nquam matrem fratres efficere ex patruo…"
  },
  {
    "title": "CXII. ad Nasonem",
    "text": "Multus homo es, Naso, neque tecum multus homo\nte scindat: Naso, multus es et pathicus."
  },
  {
    "title": "CXIII. ad Gaium Helvium Cinnam",
    "text": "Consule Pompeio primum duo, Cinna, solebant\nMaeciliam: facto consule nunc iterum\nmanserunt duo, sed creverunt milia in unum\nsingula. fecundum semen adulterio."
  },
  {
    "title": "CXIV. ad Mentulam",
    "text": "Firmanus saltu non falso Mentula diues\nfertur, qui tot res in se habet egregias,\naucupium omne genus, piscis, prata, arva ferasque.\nnequiquam: fructus sumptibus exsuperat.\nquare concedo sit diues, dum omnia desint.\nsaltum laudemus, dum modo ipse egeat."
  },
  {
    "title": "CXV. ad Mentulam",
    "text": "Mentula habet instar triginta iugera prati,\nquadraginta arui: cetera sunt maria.\ncur non divitiis Croesum superare potis sit,\nuno qui in saltu tot bona possideat,\nprata arva ingentes silvas saltusque paludesque\nusque ad Hyperboreos et mare ad Oceanum?\nomnia magna haec sunt, tamen ipsest maximus ultro,\nnon homo, sed vero mentula magna minax."
  },
  {
    "title": "CXVI. ad Gellium",
    "text": "Saepe tibi studioso animo venante requirens\ncarmina uti possem mittere Battiadae,\nqui te lenirem nobis, neu conarere\ntela infesta mittere in usque caput,\nhunc video mihi nunc frustra sumptum esse laborem,\nGelli, nec nostras hic valuisse preces.\ncontra nos tela ista tua evitabimus amitha\nat fixus nostris tu dabis supplicium."
  },
  {
    "title": "Fragmenta",
    "text": "I.\nHunc lucum tibi dedico consecroque, Priape,\nqua domus tua Lampsaci est quaque ... Priape.\nnam te praecipve in suis urbibus colit ora\nHellespontia, ceteris ostriosior oris.\nII.\nde meo ligurrire libido est\nIII.\nat non effugies meos iambos\nThe Latin Library\nThe Classics Page"
  }
]